<html lang="pl-PL">
<head>
<meta charset="UTF-8" />
<title>Duch Święty – osoba czy moc? – Zachariasza 4:6</title>

<meta name="description" content="Duch Święty – osoba czy moc? – Zachariasza 4:6 blog.antytrynitarianie.pl bóg jezus trójca wiara antytrynitarianie unitarianizm unitarianie arianie"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/a/101.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Duch Święty – osoba czy moc? – Zachariasza 4:6"/>
<meta property="og:description" content="Duch Święty – osoba czy moc? – Zachariasza 4:6 blog.antytrynitarianie.pl bóg jezus trójca wiara antytrynitarianie unitarianizm unitarianie arianie" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>
  
<div style="max-width: 1000px;margin: auto;">

<a href="https://mojabiblia.github.io/a" style="text-decoration:none"> ↞ Spis treści </a></br></br>

<h1 class="art-postheader entry-title">Duch Święty &ndash; osoba czy moc? &ndash; Zachariasza 4:6</h1>
<div>
<h1>Czy Duch Święty jest osobą czy mocą?</h1>
<p>Wielokrotnie w r&oacute;żnych komentarzach na naszym blogu podawaliśmy biblijne argumenty świadczące przeciw nauczaniu trynitarzy jakoby Duch Święty był trzecią osobą Tr&oacute;j-jedynego Boga!</p>
<p>Czciciele Tr&oacute;jcy broniąc swych twierdzeń atakują często antytrynitarzy twierdzeniem, że w Biblii zdarza się, że Duch Święty wymieniony jest obok mocy a więc nie może być mocą mocy.<br />Trynitarze powołują się&nbsp; dla przykładu&nbsp; na Zachariasza 4:6 (BW).</p>
<blockquote>
<p><em>&ldquo;Wtedy on odpowiedział, m&oacute;wiąc do mnie: Takie jest słowo Pana do Zorobabela: Nie dzięki<span>&nbsp;</span><strong>mocy</strong><span>&nbsp;</span>ani dzięki sile, lecz dzięki<span>&nbsp;</span><strong>mojemu Duchowi</strong><span>&nbsp;</span>to się stanie &ndash; m&oacute;wi Pan Zastęp&oacute;w.&rdquo;</em></p>
</blockquote>
<p>Zanim przejdziemy do sedna, zastan&oacute;wmy się, czy z tego wersetu wynika, że Duch Święty to osoba?</p>
<p>Nic takiego tu nie wyczytamy nawet pomiędzy wierszami. Wręcz przeciwnie, zakładając, że Duch jest osobą możemy domniemywać, że B&oacute;g musi wspierać się trzecia osobą, jakby Sam nie m&oacute;gł zadziałać. Zastanawia&nbsp; r&oacute;wnież zwrot &ldquo;<strong><em>mojemu Duchowi</em></strong>&ldquo;, taki zwrot m&oacute;wi, że Duch przypisany jest do Boga, co wyklucza istnienie go poza osobą Ojca.</p>
<h2>Duch Święty a moc</h2>
<p>B&oacute;g dokona czegoś<span>&nbsp;</span><strong>nie inną osobą</strong>, ale swoją mocą,<span>&nbsp;</span><strong>swoim</strong><span>&nbsp;</span>Duchem. Uważny czytelnik tego fragmentu bez trudu zauważy w tym wersecie pewne przeciwstawienie.<span>&nbsp;</span><strong>Siły i mocy ludzkiej</strong><span>&nbsp;</span>przeciwko<span>&nbsp;</span><strong>sile i mocy JHWH</strong>. Zwrot &ldquo;<em>Nie dzięki mocy ani dzięki sile</em>&rdquo; nie dotyczy działań Boga ale<span>&nbsp;</span><strong>ludzkich</strong><span>&nbsp;</span>wysiłk&oacute;w. Przeciwstawiono temu<span>&nbsp;</span><strong>moc Boga</strong><span>&nbsp;</span>wynikającą z działania Jego Ducha. Tak więc werset ten wręcz przeciwnie do tezy trynitarian pokazuje, że moc Boża to<span>&nbsp;</span><strong>Jego Duch w działaniu</strong>.</p>
<p>Wiele bardzo wykształconych trynitarzy np. tw&oacute;rc&oacute;w docenianych słownik&oacute;w biblijnych, nie ma żadnych wątpliwość, że Biblia często utożsamia Ducha Świętego z mocą!</p>
<p>Zobacz artykuł &ldquo;<a href="https://mojabiblia.github.io/a/34.html" title="Czy Duch jest osobą jeżeli sie może smucić">Nie zasmucajcie Ducha Świętego</a>&rdquo; (fragment Słownika biblijnego wydawnictwo&nbsp; Księgarnia św. Jacka, Katowice 1989 str. 47).&nbsp; Wszyscy ci, kt&oacute;rzy pr&oacute;bują zaprzeczać temu, że Pismo Święte często utożsamia Ducha Świętego z mocą powinni więc polemizować ze swymi autorytetami piszącymi takie opracowania!</p>
<p>Wielokrotnie zar&oacute;wno w komentarzach tyczących Ducha Świętego jak i na stronie &bdquo;antytrynitarianie.pl&rdquo; pisaliśmy o tym, że prosta definicja &bdquo;Duch Święty =moc&rdquo; &ndash; jest dużym uproszczeniem.</p>
<h3>Czym jest Duch Święty?</h3>
<p>&bdquo;Duch Boga&rdquo; jest pojęciem bardzo szerokim: to Boża moc w działaniu ukierunkowana do dokonania konkretnych dzieł, to Boży wpływ na ludzi jak r&oacute;wnież Jego usposobienie, przymioty, kt&oacute;rych może udzielić B&oacute;g wybranym ludziom, Jego umysł jak r&oacute;wnież usposobienie.</p>
<p>Co ciekawe fakt ten dostrzega większość antytrynitarzy. Dla przykładu zacytuje tu książkę&nbsp; &bdquo;Tr&oacute;jca Święta &ndash; mit czy rzeczywistość&rdquo; wyd. 2004 str.23</p>
<blockquote>
<p>&bdquo;(&hellip;) Duch Św. to<span>&nbsp;</span><strong>nie tylko moc Boga</strong>, ale także<span>&nbsp;</span><strong>Jego wpływ</strong>&nbsp; oraz<span>&nbsp;</span><strong>Jego usposobienie</strong>&hellip;&rdquo;</p>
</blockquote>
<p>W innym opracowaniu &bdquo;Wnikliwe Poznanie Pism&rdquo; wyd.2006 str.498 czytamy na temat Ducha:</p>
<blockquote>
<p>&bdquo;(&hellip;) A zatem słowa &bdquo;ruach&rdquo; oraz &bdquo;pneuma&rdquo; użyte w odniesieniu do świętego ducha Bożego opisują<strong><span>&nbsp;</span>niewidzialną, czynną siłę</strong>, za pośrednictwem kt&oacute;rej B&oacute;g urzeczywistnia swe zamierzenie (&hellip;) moc może być uśpiona, tkwić w kimś lub czymś bezczynnie. Natomiast &bdquo;siła&rdquo; określa w szczeg&oacute;lności energię skierowaną na osoby lub rzeczy i wobec nich użytą&hellip;&rdquo;.</p>
</blockquote>
<p>Trynitarze udają, że tego nie dostrzegają w Piśmie Świętym, gdzie Duch Święty zjawia się zawsze przy okazji Bożego oddziaływania na otaczającą nas rzeczywistość. Kurczowo trzymając się uproszczonej definicji Ducha Świętego, szukając czegokolwiek aby podważyć oczywiste fakty negujące osobowość Ducha Świętego!</p>
<h4>Badaj kontekst</h4>
<p>Zawsze zwracaj uwagę na kontekst rozważanych biblijnych wypowiedzi!</p>
<p>Słowo &bdquo;duch&rdquo; czy nawet &bdquo;Duch Święty&rdquo; ma w Biblii wiele odcieni, znaczeń. &ldquo;Duch&rdquo; może też być odniesiony do osobowych byt&oacute;w duchowych choćby anioł&oacute;w.</p>
<p>Warto zwr&oacute;cić uwagę w jakich okolicznościach doszło do danej wypowiedzi lub zdarzenia, w kt&oacute;rym wystąpiło słowo &bdquo;duch&rdquo; czy też &bdquo;Duch Święty&rdquo;.</p>
<p>Dla przykładu proroctwo Zachariasza miało dodać otuchy Żydom mającym duże problemy z odbudową świątyni Boga po okresie niewoli babilońskiej. Analizując Zachariasza 4:6 zapewne dostrzeżesz, że B&oacute;g m&oacute;gł wykazać, że Żydzi nie pokonają tych problem&oacute;w dzięki<span>&nbsp;</span><strong>swojej mocy,</strong><span>&nbsp;</span>czy inteligencji ale<span>&nbsp;</span><strong>dzięki Duchowi Świętemu</strong><span>&nbsp;</span>czyli dzięki<span>&nbsp;</span><strong>mocy</strong><span>&nbsp;</span>Jahwe Zastęp&oacute;w &ndash; Jego sile i wsparciu!</p>
<p>Czyż ten tekst miałby uwiarygodnić atanazjańskie wyznanie wiary? Przecież wyraźnie wynika z tego, iż to B&oacute;g Jahwe zarządza swym&nbsp; duchem! Zobacz r&oacute;wnież komentarz: &ldquo;<a href="https://mojabiblia.github.io/a/95.html" title="Czyj jest Duch Święty Ojca czy Syna?">Kto dysponuje&rdquo; Duchem Świętym?</a>&rdquo; .</p>
<h3>Jak judaizm i Izraelici przed Jezusem rozumieli Ducha Świętego?</h3>
<p>Czy uznawali go za odrębną od Boga osobę? Na stronie internetowej&nbsp; Judaistycznego Stowarzyszenia 614 o Duchu Świętym czytamy:</p>
<blockquote>
<p>&bdquo;Samo określenie, kt&oacute;re bywa tłumaczone niezbyt trafnie jako &raquo;duch święty&laquo;, pojawia się w judaizmie jako hebrajska metafora &bdquo;ruach ha-kodesz&rdquo; (dosłownie: &bdquo;tchnienie świętości&rdquo;), ale jest ono oczywiście rozumiane nie jako osobna istota, tylko jako Boże Natchnienie (także czasami: Boża Inspiracja), kt&oacute;re może sprawić, że człowiek (np. prorok) podejmuje niezwykłe działania. To Boże Natchnienie powodowało, iż np. prorocy ogłaszali swoje proroctwa, a kr&oacute;l Dawid komponował Psalmy.<br />W judaizmie nie istnieje pojęcie &bdquo;ducha świętego&rdquo; w takim sensie, w jakim jest ono obecne w chrześcijaństwie. Najbliżej temu rozumieniu byłaby zapewne Szechina (Szekina) [od hebrajskiego słowa szakan, znaczącego &bdquo;mieszkać&rdquo;] &ndash; dosłownie &bdquo;przebywanie&rdquo; &ndash; czyli Boża Obecność, a &ndash; bardziej precyzyjnie &ndash; Obecność Bożej Świętości w jakimś miejscu, przedmiocie, człowieku lub w określonym czasie.&rdquo;</p>
</blockquote>
<p>Jak możemy zauważyć Żydzi nie dopatrywali się w Duchu Świętym odrębnej od Boga osoby.</p>
<h3>Duch Święty &ndash; moc Boża w działaniu</h3>
<p>Poniżej 3 wersety z Łukasza&nbsp; wskazujące jednoznacznie związek mocy z Duchem Bożym:</p>
<blockquote>
<p><em>&ldquo;&hellip;<span>&nbsp;</span><strong>Duch Święty</strong><span>&nbsp;</span>zstąpi na ciebie i<strong><span>&nbsp;</span>moc</strong><span>&nbsp;</span>Najwyższego zacieni cię&rdquo; Czy na Marię zstąpiła osoba czy moc?</em><span>&nbsp;</span>&ndash; Łukasza 1:35 BW</p>
<p><em>&nbsp;&ldquo;oto Ja zsyłam na was obietnicę mojego Ojca. Wy zaś pozostańcie w mieście, aż zostaniecie przyobleczeni<span>&nbsp;</span><strong>mocą</strong><span>&nbsp;</span>z wysokości.&rdquo; Czyż nie chodzi o wylanie Ducha Świętego?</em><span>&nbsp;</span>&ndash; Łukasza 24:49 BW</p>
<p><em>&bdquo;</em><em>Jeżeli natomiast Ja<span>&nbsp;</span><strong>palcem Bożym</strong><span>&nbsp;</span>wypędzam demony, zaiste przyszło już do was Kr&oacute;lestwo Boże.&rdquo; Czym jest<span>&nbsp;</span><a href="https://mojabiblia.github.io/a/48.html" title="Duch Świety palcem Boga">palec Boży<span>&nbsp;</span></a>osobą czy mocą?<span>&nbsp;</span></em>&ndash; Łukasza 11: 20 BW&nbsp;<em><br /></em></p>
</blockquote>
<h4>Podsumowanie:</h4>
<p>Atak trynitarzy typu &bdquo;Duch Święty nie może być uznany jako<span>&nbsp;</span><strong>moc Boża</strong><span>&nbsp;</span>w działaniu ponieważ jest kilka werset&oacute;w biblijnych gdzie słowo &bdquo;duch&rdquo; występuje obok mocy&rdquo; &ndash; uznajemy jako desperacką pr&oacute;bę obrony.</p>
<p>Te twierdzenie w żadnej mierze nie udowadnia atanazjańskiego wyznania wiary czy też nauki o &bdquo;osobowości&rdquo; Ducha Świętego!<br />Biblijne fakty i argumenty wyraźnie dowodzą, że nawet uproszczenie i skr&oacute;t myślowy &bdquo;Duch Święty= moc&rdquo; jest znacznie bliższy prawdy niż twierdzenia trynitarzy jakoby Duch Święty= osoba!</p>
<div>
<h3>Pokrewne tematy</h3>
<ul>
<li class="bawmrp_manual"><a href="https://mojabiblia.github.io/a/100.html" style="text-decoration:none">Duch Święty jako zadatek, pieczęć i dar &ndash; 2 Koryntian&hellip;</a></li>
<li class="bawmrp_manual"><a href="https://mojabiblia.github.io/a/95.html" style="text-decoration:none">Kto &bdquo;dysponuje&rdquo; Duchem Świętym? &ndash; Dzieje Apostolskie 2:33</a></li>
<li class="bawmrp_manual"><a href="https://mojabiblia.github.io/a/71.html" style="text-decoration:none">Osoba Ducha Świętego a zbawienie- Jana 17:3</a></li>
<li class="bawmrp_manual"><a href="https://mojabiblia.github.io/a/69.html" style="text-decoration:none">Dowody na &bdquo;osobowość&rdquo; Ducha Świętego &ndash; Objawienie 3:22</a></li>
</ul>
</div>
</div>

</br></br>
<a href="https://mojabiblia.github.io/a" style="text-decoration:none;text-align: left;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/a/102.html" style="text-decoration:none;"> Następny artykuł ↠ </a></br>

</br>
<hr />
<p><em>kopia strony: <a href="https://blog.antytrynitarianie.pl/duch-swiety" style="text-decoration: none;">https://blog.antytrynitarianie.pl/duch-swiety</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7878655&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">734fd29d86</p>
</div>
</body>

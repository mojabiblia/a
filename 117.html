<html lang="pl-PL">
<head>
<meta charset="UTF-8" />
<title>Jezus przyszedł w ciele czy się wcielił? – 2 Jana 7-9</title>

<meta name="description" content="Jezus przyszedł w ciele czy się wcielił? – 2 Jana 7-9 blog.antytrynitarianie.pl bóg jezus trójca wiara antytrynitarianie unitarianizm unitarianie"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/a/117.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Jezus przyszedł w ciele czy się wcielił? – 2 Jana 7-9" />
<meta property="og:description" content="Jezus przyszedł w ciele czy się wcielił? – 2 Jana 7-9 blog.antytrynitarianie.pl bóg jezus trójca wiara antytrynitarianie unitarianizm unitarianie" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>
  
<div style="max-width: 1000px;margin: auto;">

<a href="https://mojabiblia.github.io/a" style="text-decoration:none"> ↞ Spis treści </a></br></br>

<h1 class="art-postheader entry-title">Jezus przyszedł w ciele czy się wcielił? &ndash; 2 Jana 7-9</h1>
<div>
<h1>B&oacute;g wcielony czy cielesny Chrystus?</h1>
<p>Komentarz oparliśmy&nbsp; na 2 liście Jana a wersetach 7-9 (Biblia Poznańska)</p>
<blockquote>
<p><em>&ldquo;Pojawiło się na świecie wielu zwodzicieli, kt&oacute;rzy nie uznają,<span>&nbsp;</span><strong>że Jezus Chrystus przychodzi w ciele</strong>; taki właśnie jest zwodzicielem, Antychrystem.<br />Uważajcie na samych siebie, abyście nie stracili tego, coście z trudem zdobyli, lecz żebyście otrzymali pełną nagrodę.<br />Każdy, kto<span>&nbsp;</span><strong>wychodzi poza naukę Chrystusa</strong>, a nie trwa w niej,<span>&nbsp;</span><strong>ten nie ma Boga</strong>; kto zaś trwa w tej nauce,<span>&nbsp;</span><strong>ten ma i Ojca, i Syna</strong>.&rdquo;</em></p>
</blockquote>
<p>W tych paru wersetach można dostrzec kilka argument&oacute;w biblijnych świadczących przeciwko trynitaryzmowi widocznemu dziś wśr&oacute;d wielu kościoł&oacute;w czy zbor&oacute;w nominalnego chrześcijaństwa! Spr&oacute;bujemy om&oacute;wić te ważne myśli z 2 listu Jana.</p>
<h2>1. Kto jest &bdquo;antychrystem&rdquo; i &bdquo;zwodzicielem&rdquo;?</h2>
<p>Jan napisał, że ten jest antychrystem, kto w jakiejś formie &bdquo;zaprzecza temu, iż Jezus Chrystus &bdquo;<strong>przybył w ciele</strong>&rdquo; &ndash; inaczej m&oacute;wiąc, neguje jego człowieczeństwo. Warto tu podkreślić, że w Ewangelii 1:18 ten sam Jan nie powiedział, że Słowo przyoblekło się w&nbsp;ciało czy wcieliło się, lecz że &ldquo;Słowo<span>&nbsp;</span><strong>stało się<span>&nbsp;</span></strong>ciałem&rdquo;, rezygnując na ten czas z postaci Bożej, jak czytamy w<span>&nbsp;</span><a href="https://mojabiblia.github.io/a/53.html" title="Jezus nie jest r&oacute;wny Ojcu">Filipian 2:6-7</a>&nbsp; (wg. BT):</p>
<blockquote>
<p><em>&bdquo;Kt&oacute;ry chociaż<span>&nbsp;</span><strong>był w postaci Bożej</strong>, nie upierał się zachłannie przy tym,<span>&nbsp;</span><strong>aby być r&oacute;wnym Bogu</strong>. Lecz wyparł się samego siebie, przyjął postać sługi i<span>&nbsp;</span><strong>stał się podobny ludziom</strong>; a okazawszy się z postawy<span>&nbsp;</span><strong>człowiekiem</strong>. &bdquo;</em></p>
</blockquote>
<p>Chrystus miał przyjść w ludzkim ciele, a nie wejść do ludzkiego ciało jak sugeruje błędnie doktryna o wcieleniu. Jeśli jak głoszą trynitarze, jego boska natura połączyła się z ludzką, to Chrystusa nie można nazywać prawdziwym człowiekiem.</p>
<p>Zanim przejdziemy jednak do sedna naszych rozważań, zacznijmy od tego, że nie czytamy w 2 Jana 7-9, że to<span>&nbsp;</span><strong>B&Oacute;G przyszedł w ciele</strong>&hellip; ale<span>&nbsp;</span><strong>Chrystus</strong>! Jaka to jest r&oacute;żnica omawiamy w artykule &ldquo;<strong><a href="https://mojabiblia.github.io/a/76.html" title="Co znaczy słowo Chrystus i Mesjasz">Czy Mesjasz miał być Bogiem</a></strong>&ldquo;.</p>
<p>Mesjasz nie może być tożsamy z Jahwe, gdyż Chrystus (pomazaniec, Mesjasz) jest posłańcem od Boga, Sługą Jahwe, i bożym pośrednikiem w relacjach B&oacute;g &ndash; ludzie. Pismo Święte naucza, że Jezus był prawdziwym człowiekiem (synem człowieczym) a nie marionetką sterowaną przez drugą, rzekomą osobę Boga będącą w niebie. W 1 do Tymoteusza 2:5 czytamy (BT):</p>
<blockquote>
<p><em>&ldquo;Albowiem<span>&nbsp;</span><strong>jeden jest B&oacute;g</strong>, jeden też<span>&nbsp;</span><strong>pośrednik</strong><span>&nbsp;</span>między Bogiem a ludźmi,<span>&nbsp;</span><strong>człowiek</strong>, Chrystus Jezus&rdquo;</em></p>
</blockquote>
<h3>Jeden B&oacute;g i jeden pośrednik</h3>
<p>Paweł wyraźnie w tym wersecie rozdziela JEDNEGO BOGA od Jezusa Chrystusa, kt&oacute;rego nazywa<span>&nbsp;</span><strong>człowiekiem i pośrednikiem</strong>. Gdyby Jezus nie był prawdziwym człowiekiem, nie m&oacute;głby prawdziwie umrzeć, a co za tym idzie oddać swojego życia w ofierze o czym piszemy we wpisie &ldquo;<a href="https://mojabiblia.github.io/a/78.html" title="Jezus jako ofiara przebłagalna za grzechy">Jezus jako Baranek Boży</a>&ldquo;.</p>
<p>Czy Pismo Święte naucza o Chrystusie jako części Boga, w kt&oacute;rym przeplatają się dwie natury, boska oraz ludzka? Czy sugeruje, że Jezus to &bdquo;B&oacute;g wcielony&rdquo;?</p>
<p>Trynitarze ucząc o Jezusie jako wcielonym Bogu, m&oacute;wią często o splataniu się w jego ciele dw&oacute;ch&nbsp; natur &ldquo;boskiej i ludzkiej&rdquo;, przez co stają się bliżsi nauce hinduistycznej o &bdquo;<strong>inkarnacji</strong>&rdquo; (jedno z wcieleń przyjmowanych przez żywą istotę lub duszę)!<br />Doktryna o wcieleniu (łac.<span>&nbsp;</span><em>incarnatio</em>) nie ma nic wsp&oacute;lnego z naukami zawartymi w Biblii, a w gruncie rzeczy zaprzecza podstawie chrześcijaństwa &ndash; nauce o zmartwychwstaniu!</p>
<h3>Inkarnacja czy zmartwychwstanie?</h3>
<p>Inkarnacja sprawiłaby właściwie to, iż zmartwychwstanie nie byłoby potrzebne, i niezbędne dla większości sług Bożych do osiągnięcia zbawienia! W ujęciu &bdquo;Jezusa jako Boga wcielonego&rdquo; umierałaby przecież tylko Jego &bdquo;ludzka natura&rdquo; a boska czyli duchowa natura żyłaby cały czas (tak m&oacute;wi wielu trynitarzy)!</p>
<p>Jest to jednak sprzeczne, z myślami zawartymi w 1Piotra 3:18 (BW) gdzie czytamy o zmartwychwstaniu Jezusa &bdquo;w duchu&rdquo;!</p>
<blockquote>
<p><em>&ldquo;Bo nawet Chrystus raz na zawsze<span>&nbsp;</span><strong>umarł</strong><span>&nbsp;</span>za grzechy, prawy za nieprawych, aby was przywieść do Boga; uśmiercony został w ciele, ale<span>&nbsp;</span><strong>ożywiony w duchu</strong>&ldquo;</em></p>
</blockquote>
<p>Jeżeli umarło TYLKO ciało to dlaczego Piotr m&oacute;wi, że Jezus &ndash; został ożywiony w Duchu?</p>
<p>Czyż nie jest to dow&oacute;d na to, iż nawet w ujęciu trynitarzy, powinniśmy uznać fakt iż, &ndash; Jego boska duchowa natura &ndash; r&oacute;wnież potrzebowała zmartwychwstania?</p>
<p>Jeżeli natomiast założymy, że umarło tylko ciało Jezusa to musimy się zgodzić z tym, że Jezus, tak naprawdę<span>&nbsp;</span><strong>w pełni nie umarł</strong><span>&nbsp;</span>tylko nadal żył tyle, że w innej postaci! Byłaby to wielka mistyfikacja, a Jego zmartwychwstanie w pewnym sensie oszustwem.</p>
<h3>Czym jest zmartwychwstanie?</h3>
<p>Znaczenie słowa &ldquo;<em>zmartwychwstanie</em>&rdquo; to<span>&nbsp;</span><strong>z martwych wstanie</strong>,&nbsp; a nie ożywienie samego ciała (Rozumiemy, że trudno będzie to zrozumieć tej grupie chrześcijan, kt&oacute;ra wierzy w tak zwaną &ldquo;<a href="https://mojabiblia.github.io/a/17.html">nieśmiertelną duszę</a>&ldquo;, o kt&oacute;rej Pismo Święte nawet nie wspomina). Pismo Święte m&oacute;wi natomiast wyraźnie, że Pan Jezus złożył w ofierze zgodnie z 1 Jana 3:16 (BT),<span>&nbsp;</span><strong>nie tylko swoje ciało</strong><span>&nbsp;</span>ale swoje<span>&nbsp;</span><strong>życie</strong>!</p>
<blockquote>
<p><em>&bdquo;Po tym poznaliśmy miłość, że On<strong><span>&nbsp;</span>oddał za nas życie swoje</strong>. My także winniśmy oddać życie za braci&rdquo;</em></p>
</blockquote>
<p>Tak więc śmierć Pana Jezusa nie była mistyfikacją ale dotyczyła końca jego życia jako człowieka na ziemi. Jezus zgodnie z tym o czym uczy Biblia umarł i dopiero po trzech dniach został przywr&oacute;cony do życia (Marka 8:31). W liście&nbsp; 1 do Tesaloniczan 4:14 (BW) o Jezusie czytamy:</p>
<blockquote>
<p><em>&ldquo;Albowiem jak wierzymy, że<span>&nbsp;</span><strong>Jezus umarł i zmartwychwstał</strong>, tak też wierzymy, że B&oacute;g przez Jezusa przywiedzie z nim tych, kt&oacute;rzy zasnęli&rdquo;</em></p>
</blockquote>
<p>Paweł zwraca uwagę, że tak jak Jezus umarł i zmartwychwstał, tak r&oacute;wnież chrześcijanie po śmierci zostaną przywr&oacute;ceni życiu. A przecież my nie mamy dwoistej natury i nie żyjemy po śmierci, lecz oczekujemy zmartwychwstania. Podobnie o swojej śmierci wypowiada się Jezus w księdze Objawienia 1:18 (BT):</p>
<blockquote>
<p><em>&bdquo;&hellip;<span>&nbsp;</span><strong>Byłem umarły</strong>, a oto<span>&nbsp;</span><strong>jestem żyjący</strong><span>&nbsp;</span>na wieki wiek&oacute;w i mam klucze śmierci i Otchłani.&rdquo;</em></p>
</blockquote>
<p>Czy wierzysz Jezusowi, że<strong><span>&nbsp;</span>był umarły</strong>, że był czas kiedy nie żył? Zwr&oacute;ć uwagę, że m&oacute;wi te słowa Jezus będący już w niebie. Zakładając, że po śmierci jako druga osoba r&oacute;wnież był w niebie to jaki sens ma ta wypowiedź z Objawienia? Szerzej&nbsp; omawiamy ten temat we wpisie &ldquo;<a href="https://mojabiblia.github.io/a/80.html" title="Czy Pan Jezus umarł?">Czy Pan Jezus rzeczywiście poni&oacute;sł śmierć</a>&ldquo;.</p>
<h3>Kiedy nastąpiło rzekome wcielenie?</h3>
<p>Zakładając jednak tezę trynitarzy, że druga osoba tzw. Tr&oacute;jcy wcieliła się w człowieka to trzeba sobie odpowiedzieć na jeszcze jedno pytanie &ndash;<span>&nbsp;</span><strong>Kiedy to się stało</strong>?</p>
<p>Czy nastąpiło to już w łonie Marii? Jeżeli od chwili poczęcia&nbsp; rzekomo<span>&nbsp;</span><strong>druga osoba Boga przebywała w dzieciątku</strong>, to czy miała w&oacute;wczas zrozumienie noworodka czy raczej wcielonego Boga? Biblia nie podaje, że dzieciątko Jezus miało moc i umysł drugiej osoby Boga, a tak by musiało być gdyby B&oacute;g się w nie wcielił.</p>
<p>Zakładając natomiast, że noworodek Jezus był tylko człowiekiem, to wcielając się w tego człowieka rzekomo druga osoba boska odbierałby mu wolną wolę i jego tożsamość! Nie można byłoby r&oacute;wnież zgodzić się z tym o czym czytamy w Łukasza 2:52 (wg. Biblii Warszawskiej):</p>
<blockquote>
<p><em>&ldquo;Jezusowi zaś<span>&nbsp;</span><strong>przybywało mądrości</strong><span>&nbsp;</span>i wzrostu oraz łaski u Boga i u ludzi.&rdquo;</em></p>
</blockquote>
<p>Jak drugiej osobie Boga mogło przybywać mądrości pozostawiamy do rozstrzygnięcia teologom trynitarzy.</p>
<h2>&nbsp;2. Nie wychodź poza nauki Chrystusa</h2>
<p>Jak można stracić to co &bdquo;wypracowali apostołowie&rdquo; Pana Jezusa? Czego nie robić aby stale &bdquo;trwać w nauce Chrystusa&rdquo;?<br />Odpowiedzi na te pytania w świetle nauczania apostoła Jana są oczywiste. &bdquo;<strong>Nie wychodź poza naukę Chrystusa</strong>&rdquo;! (cytujemy za katolicką Biblią Poznańską). Nie wychodząc poza &ndash; a więc nie dodając do tej nauki dodatkowych, niepotwierdzonych wyraziście w Biblii myśli, twierdzeń czy fakt&oacute;w, udowadniamy, że &bdquo;trwamy w nauce Chrystusa&rdquo;!</p>
<p>W liście 1 Koryntian 4:6 (BT) ostrzeżono nas:</p>
<blockquote>
<p><em>&bdquo;M&oacute;wiąc to, miałem na myśli, bracia, mnie samego i Apollosa, ze względu na was, abyście mogli zrozumieć, że<span>&nbsp;</span><strong>nie wolno wykraczać ponad to, co zostało napisane</strong>, &hellip;&bdquo;</em></p>
</blockquote>
<p>Czy Pan Jezus lub jego apostołowie nauczali o Bogu w trzech osobach? Czy Jezus nauczał, że jest drugą osobą tr&oacute;jcy, lub wcielonym Bogiem? A może tak ważną kwestie pozostawił do rozstrzygnięcia niedoskonałym ludziom na soborach zwoływanych 300 lat po jego śmierci? (Szerszy komentarz do tego wersetu znajdziesz we wpisie &ldquo;<a href="https://mojabiblia.github.io/a/108.html" title="Nie wykraczać ponad to co zapisane">Zasady biblijne a nauczanie o Tr&oacute;jcy</a>&rdquo;</p>
<h3>W kogo wierzyli apostołowie?</h3>
<p>Nie marnujmy zatem tego co zdobyli i wypracowali apostołowie. Oni zdobyli, konkretną wiedzę od samego Pana Jezusa! Poprzez swe nauczanie, &bdquo;<em>nie wychodzące poza naukę Chrystusa</em>&rdquo; sprawili, że wiele os&oacute;b stało się chrześcijanami i uwierzyło &hellip;.<span>&nbsp;</span><strong>nie w tr&oacute;jcę</strong>, ale w<span>&nbsp;</span><strong>przyjście Mesjasza</strong>, kt&oacute;rego oczekiwali od wielu wiek&oacute;w, a kt&oacute;rym to okazał się człowiek, Pan Jezus!<br />Czytając Biblię łatwo dostrzec, że atanazjańskie wyznanie wiary &ndash; wychodzi poza naukę Chrystusa. Nikt z trynitarzy nie jest w stanie podać choćby jednego wersetu gdzie Pan Jezus naucza o Bogu w trzech osobach, czy objawia siebie jako drugą osobę bożej tr&oacute;jcy. A może potrafisz wskazać choć jeden werset z Pisma Świętego gdzie<span>&nbsp;</span><strong>apostołowie</strong><span>&nbsp;</span>Pana Jezusa nauczaliby o TRZECH Boskich Osobach, r&oacute;wnych sobie, wsp&oacute;łodwiecznych, kt&oacute;re stanowią JEDNEGO BOGA?<br />Czy zatem bezkrytycznie przyjmując atanazjańskie wyznanie wiary &ndash; nie wychodzisz poza naukę Chrystusa?</p>
<p>&nbsp;</p>
<h2>3.&nbsp; Co z Duchem Świętym?</h2>
<p>Dlaczego Jan napisał, że wychodząc poza naukę Chrystusa &bdquo;<strong>nie mamy Boga</strong>&rdquo; a trwając w czystej nauce &bdquo;mamy Ojca i Syna&rdquo;. A co z Duchem Świętym?</p>
<p>Jak widzimy w tej ważnej wypowiedzi po raz kolejny pominięto Ducha Świętego, jako rzekomo trzecią osobę Boga. Brak Ducha Świętego w tego typu wypowiedziach jest znamienny i nader częsty w Piśmie Świętym. Pisaliśmy o tym więcej w komentarzu&nbsp; &ldquo;<a href="https://mojabiblia.github.io/a/71.html" title="Dlaczego Duch Święty jest pomijany w Biblii gdy mowa o Bogu?">Osoba Ducha Świętego a zbawienie</a>&ldquo;. Brak rzekomej osoby Ducha Świętego w pozdrowieniach, na początku prawie wszystkich list&oacute;w, czy w Jana 17:3, gdzie Ducha pominięto w kwestii zbawienia, wielu szczerym chrześcijanom dało wiele do myślenia.</p>
<p>R&oacute;wnież&nbsp; w 2 Jana 7-9, apostoł pomija w swej wypowiedzi Ducha Świętego, gdyż najwyraźniej, nie uznaje go jako odrębnej osoby tr&oacute;jjedynego Boga.&nbsp; Robi to, bo jest świadomy, że Duch Święty jest &bdquo;narzędziem&rdquo; (palcem Bożym) poprzez, kt&oacute;re B&oacute;g Ojciec przekazuje swoje nauki, oraz może obdarzyć inne osoby mądrością czy mocą, aby spełniały Jego wolę.</p>
<p>Czytając Biblię często spotykamy się ze zwrotami, kt&oacute;re niejako<span>&nbsp;</span><strong>ubezwłasnowolniają</strong><span>&nbsp;</span>Ducha Świętego jednoznacznie wskazując, że nie ma odrębnej od Boga woli działania ale<span>&nbsp;</span><a href="https://mojabiblia.github.io/a/95.html" title="Od kogo pochodzi Duch Święty"><strong>pochodzi on od Boga</strong></a>. To B&oacute;g go daje, obdarza nim,&nbsp; a nie on sam siebie udziela. Nawet w ujęciu samych trynitarzy Duch Święty pochodzi od Ojca&nbsp; lub wg. prawosławia od Ojca i Syna&nbsp; (co por&oacute;żniło katolicyzm z prawosławiem). Będąc więc zjednoczeni w naukach przekazanych nam przez Boga Ojca, poprzez Chrystusa możemy otrzymać dar Ducha Świętego. Czy jednak apostoł Jan śmiałby dokonać takiego pominięcia, gdyby Duch Święty stanowił trzecią osobę Tr&oacute;j-jedynego Boga?</p>
<h3>Podsumowanie</h3>
<p>W ramach podsumowania podkreślmy, że myśli z 2 listu Jana 7-9 w r&oacute;żnych aspektach zaprzeczają nauce o Tr&oacute;jcy Świętej. Pobudzają r&oacute;wnież wszystkich szczerych czytelnik&oacute;w Pisma Świętego do postawienia sobie pytania: Czy w swych wierzeniach,<span>&nbsp;</span><strong>nie wychodzę poza naukę Chrystusa</strong><span>&nbsp;</span>i dzięki temu &bdquo;mam Ojca i Syna&rdquo;?</p>
<p>&nbsp;</p>
<div>
<h3>Pokrewne tematy</h3>
<ul>
<li class="bawmrp_manual"><a href="https://mojabiblia.github.io/a/108.html" style="text-decoration:none">Zasady biblijne a nauczanie o Tr&oacute;jcy &ndash; 1 Koryntian 4:6</a></li>
<li class="bawmrp_manual"><a href="https://mojabiblia.github.io/a/94.html" style="text-decoration:none">Czy Jezus istniał przed przyjściem na ziemię? &ndash; Jana 3:13</a></li>
<li class="bawmrp_manual"><a href="https://mojabiblia.github.io/a/40.html" style="text-decoration:none">Jezus podporządkowany Ojcu &ndash; 1 Koryntian 15:24-28</a></li>
</ul>
</div>
</div>

</br></br>
<a href="https://mojabiblia.github.io/a" style="text-decoration:none;text-align: left;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/a/118.html" style="text-decoration:none;"> Następny artykuł ↠ </a></br>

</br>
<hr />
<p><em>kopia strony: <a href="https://blog.antytrynitarianie.pl/jezus-przyszedl-w-ciele" style="text-decoration: none;">https://blog.antytrynitarianie.pl/jezus-przyszedl-w-ciele</a> Wszelkie prawa autorskie należą się autorowi tej strony</em></p>
<hr />

<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7879317&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">bcc7a9d1c4</p>
</div>
</body>

<html lang="pl-PL">
<head>
<meta charset="UTF-8" />
<title>W Imię Ojca i Syna i Ducha Świętego – Mateusza 28:19</title>

<meta name="description" content="W Imię Ojca i Syna i Ducha Świętego – Mateusza 28:19 blog.antytrynitarianie.pl bóg jezus trójca wiara antytrynitarianie unitarianizm unitarianie arianie"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/a/33.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="W Imię Ojca i Syna i Ducha Świętego – Mateusza 28:19"/>
<meta property="og:description" content="W Imię Ojca i Syna i Ducha Świętego – Mateusza 28:19 blog.antytrynitarianie.pl bóg jezus trójca wiara antytrynitarianie unitarianizm unitarianie arianie" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>
  
<div style="max-width: 1000px;margin: auto;">

<a href="https://mojabiblia.github.io/a" style="text-decoration:none"> ↞ Spis treści </a></br></br>

<h1 class="art-postheader entry-title">W Imię Ojca i Syna i Ducha Świętego &ndash; Mateusza 28:19</h1>
<div>
<h1><strong>Czy Mateusza 28:19 to dow&oacute;d na istnienie Tr&oacute;jcy?<br /></strong></h1>
<p>W Ewangelii<span>&nbsp;</span><strong>Mateusza 28:19</strong><span>&nbsp;</span>czytamy wg. Biblii Tysiąclecia:</p>
<p><em>&nbsp;&nbsp;&nbsp;&nbsp;&nbsp;&nbsp;&nbsp; &ldquo;Idźcie więc i nauczajcie wszystkie narody, udzielając im chrztu<span>&nbsp;</span><strong>w imię Ojca i Syna, i Ducha Świętego</strong>.&rdquo;</em></p>
<p>Zwolennicy dogmatu o Tr&oacute;jcy czyli trynitarianie powołują się na ten tekst, jako na dow&oacute;d istnienia Boga w trzech osobach. Gł&oacute;wne ich argumenty to:</p>
<ol>
<li>Wymienienie Ojca, Syna i Ducha Świętego w jednym wersecie ma świadczyć o objawieniu się Boga w Tr&oacute;jcy.</li>
<li>Zwrot &ldquo;<strong>w imię</strong><span>&nbsp;</span>Ducha Świętego&rdquo; ma udowadniać osobowość Ducha Świętego z uwagi właśnie na użycie tu wyrażenia &ldquo;w imię&rdquo;.</li>
</ol>
<h2><strong>Zbadajmy zatem te trynitarne &bdquo;argumenty&bdquo; w oparciu o Pismo Święte</strong></h2>
<p>M&oacute;wiąc kolokwialnie&nbsp; argument oparty na &bdquo; wyliczance&rdquo; i &bdquo;wsp&oacute;lnym występowaniu w danym fragmencie trzech definicyjnych element&oacute;w Tr&oacute;jcy Świętej&rdquo;, tak&nbsp; naprawdę&nbsp; NICZEGO&nbsp; NIE DOWODZI, czy też nie udowadnia!</p>
<p>Definicja trynitarnego dogmatu podkreśla &bdquo; r&oacute;wność co do mocy i wsp&oacute;łwieczności&rdquo;, a z tego tekstu&nbsp; bynajmniej to nie wynika.</p>
<p>Dlaczego tak uważamy? Zobacz dla przykładu Dzieje Apostolskie 3:13. Czy wymienieni tu w jednym wersecie: Abraham, Izaak i Jakub są sobie r&oacute;wni co do mocy i wsp&oacute;łwieczności? W wielu wersetach biblijnych te trzy osoby występują razem. Czy upoważnia nas to do wyciągnięcia wniosku, że tworzą coś innego niż trzy odrębne osoby?</p>
<p>A co wynika z 1 Jana 5-8? Czy fakt istnienia &bdquo;trzech świadk&oacute;w&rdquo;: Ducha, wody i krwi &hellip; zgodnie poświadczających to, iż Jezus Chrystus jest Synem Bożym i Mesjaszem- to dow&oacute;d na &bdquo; r&oacute;wność co do mocy i wsp&oacute;łodwieczność &bdquo;&nbsp; Ducha, wody i krwi &hellip;? Co ciekawe postawienie w roli &bdquo;<strong>świadka</strong>&rdquo; &ndash; krwi i wody &hellip;.<span>&nbsp;</span><strong>nie dowodzi ich osobowości</strong>!&nbsp; R&oacute;wnież to, że poświadczają nie dowidzi ich osobowych byt&oacute;w.</p>
<p>Wręcz przeciwnie. Dowodzi to faktu często występującej w Biblii personifikacji (przypisania osobowych cech i działań w odniesieniu do krwi czy wody).</p>
<h2>Jakie imię</h2>
<p>Trynitarze zapominają, że wykonać coś &ldquo;w czyimś imieniu&rdquo; może znaczyć tyle co zwrot &ldquo;w imię czego mam to zrobić&rdquo;, dla przykładu &ldquo;w imię naszej wsp&oacute;lnej przyjaźni cię proszę&rdquo;. Czy m&oacute;wiąc&nbsp; &rdquo;<span>&nbsp;</span><strong>w imieniu prawa cię aresztuję</strong>&rdquo; &ndash; udowadniamy istnienie jakiejś osoby o imieniu: &bdquo;prawo&rdquo; . Czy raczej podkreślimy fakt działania w autorytecie, na mocy obowiązującego prawa?</p>
<p>Pismo święte podaje przykłady takich zwrot&oacute;w chociażby w Jana 5:43 (BW) gdzie czytamy :</p>
<blockquote>
<p><em>&ldquo;Ja przyszedłem<span>&nbsp;</span><strong>w imieniu Ojca mego,</strong><span>&nbsp;</span>a wy mnie nie przyjmujecie; jeśli kto inny przyjdzie we własnym imieniu, tego przyjmiecie&rdquo;<br /></em></p>
</blockquote>
<p>Podobnie czytamy w 2 do Tesaloniczan 3:6 (BW)</p>
<blockquote>
<p><em>&ldquo;Nakazujemy wam, bracia,<span>&nbsp;</span><strong>w imieniu Pana Jezusa</strong><span>&nbsp;</span>Chrystusa, abyście stronili od każdego brata, kt&oacute;ry żyje nieporządnie, a nie według nauki, kt&oacute;rą otrzymaliście od nas. &ldquo;</em></p>
</blockquote>
<p>Jeżeli przyjmiemy, że zwrot &ldquo;w imię&rdquo; dotyczy konkretnego imienia danej osoby to rodzi się pytanie&nbsp;<strong><span>&nbsp;</span>jakie imię ma Duch Święty?<span>&nbsp;</span></strong>Jak możemy chrzcić w imię Ducha, &hellip; nie znając tego imienia?<strong><br /></strong></p>
<p>Pismo Święte podaje imię Ojca &ndash; JHWH, imię Syna &ndash; JESZUA, ale nigdzie nie spotykamy imienia rzekomej osoby Ducha Świętego. Czy to nie byłoby dziwne, że jeden B&oacute;g zakładając istnienie Tr&oacute;jcy objawia setki razy dwa imiona czyli Ojca i Syna, a ani razu nie objawia imienia Ducha Świętego?</p>
<p>Wyjaśnić tu warto, że&nbsp; określenia &bdquo; pocieszyciel&rdquo; itp. zwroty , nie stanowią&nbsp; imienia własnego Boga chociaż zwolennicy Tr&oacute;jcy pr&oacute;bują taką opinię forsować. Jest to tylko określenie podobnie jak&nbsp; &bdquo;stw&oacute;rca&rdquo; czy &ldquo;dobry pasterz&rdquo; (o rzekomym imieniu &ldquo;paraklet czy &ldquo;parakletos&rdquo; piszemy we wpisie &ldquo;<a href="https://mojabiblia.github.io/a/137.html">Pocieszyciel z Jana 16:26</a>&ldquo;).<strong><br /></strong></p>
<p>Warto zobacz co na temat imienia podaje słownik Biblii Tysiąclecia. Pod hasłem &ldquo;imię&rdquo;, cytuje fragment:</p>
<blockquote>
<p>&ldquo;<em>to co w czasach&nbsp; starożytnych&nbsp; nie posiadało imienia &hellip;. nie&nbsp; istniało&hellip;.</em>&rdquo;&nbsp;<em><span>&nbsp;</span>(oczywiście jako osoba)</em>.</p>
</blockquote>
<h3>Czy<span>&nbsp;</span><strong>z kontekstu</strong>&nbsp; Mateusza 28:19 wynika, że Pan Jezus chciał objawić uczniom Boga w trzech osobach?</h3>
<p>Nie. Pan Jezus nie m&oacute;wi do uczni&oacute;w, że objawi im teraz naturę Boga, nie m&oacute;wi że objawi im Boga w trzech osobach, ale nawołuje do wyruszenia w świat<span>&nbsp;</span><strong>by nauczać oraz udzielać chrztu</strong>.&nbsp; To jest gł&oacute;wne przesłanie wynikające z tego fragmentu. Poświadcza to końcowy 20 werset &ldquo;<em><strong>Uczcie je</strong><span>&nbsp;</span>zachowywać wszystko, co wam przykazałem. A oto Ja jestem z wami przez wszystkie dni, aż do skończenia świata</em>&rdquo;&nbsp; (Mateusza 28:20 BT).&nbsp; Kontekst wyraźnie wskazuje, że Jezus<span>&nbsp;</span><strong>nie porusza tu istoty Boga</strong><span>&nbsp;</span>ale zleca uczniom pewne zadanie do wykonania.</p>
<p>Jak zatem należy rozumieć zwrot &ldquo;<strong>w imię</strong>&ldquo;. Zobaczmy co m&oacute;wi na ten temat Słowo Boże w innych wersetach. Dla przykładu przeczytajmy Jana 10:25 (BW)</p>
<blockquote>
<p><em>&ldquo;<span>Odpowiedział im Jezus: Powiedziałem wam, a nie wierzycie; dzieła, kt&oacute;re ja wykonuję&nbsp;<strong>w imieniu Ojca mojego</strong>, świadczą o mnie;&nbsp;</span>&rdquo;&nbsp;</em></p>
</blockquote>
<p>Czy chodzi tutaj o imię osobiste Boga czy raczej o to, że Jezus występował w imieniu swojego Ojca? Niech każdy sam sobie na to pytanie odpowie.</p>
<p>&nbsp;</p>
<h3>Czy końc&oacute;wka z Mateusza 28:19 to formuła chrzcielna czy trynitarna</h3>
<p>Jak widać nie można wykorzystywać omawianego fragmentu jako dowodu na&nbsp; istnienie Tr&oacute;jcy Świętej, jak r&oacute;wnież wbrew faktom nazywać pewne zwroty &bdquo;formułą trynitarną&rdquo;.</p>
<p>Jak powiedzieliśmy powyżej, z kontekstu absolutnie nie wynika jakoby ten fragment dotyczył objaśniania uczniom troistej natury Boga.</p>
<p>Czy nie dziwi Cię to, że tak ważny fragment pojawia się<strong><span>&nbsp;</span>tylko raz w czterech ewangeliach</strong>? Co ważne i ciekawe<span>&nbsp;</span><strong>w Dziejach Apostolskich takiej formuły się r&oacute;wnież nie stosuje</strong>, gdyż chrztu udzielano w<span>&nbsp;</span><strong>imię Jezusa</strong><span>&nbsp;</span>co przyznano nawet w przypisie do Mateusza 28:19 w Biblii Jerozolimskiej z 2006 roku.</p>
<p>&nbsp;</p>
<div><a href="pics/33_1.jpg"><img src="pics/33_1.jpg" border="0" alt="Biblia Jerozolimska" width="300" height="187" /></a>
<p>Przypis do Mateusza 28:19</p>
</div>
<p>Zwr&oacute;ćmy uwagę na zadnie &ndash;<span>&nbsp;</span><strong><em>Wiadomo, że Dz m&oacute;wią o udzielaniu chrztu &ldquo;w imię Jezusa</em>&ldquo;</strong>. Czy nie dziwi cie to, że NIGDZIE w Piśmie Świętym<span>&nbsp;</span><strong>NIKOMU nie udzielono chrztu posługując się tą formułą nakazaną rzekomo przez Chrystusa?</strong><span>&nbsp;</span>Jeżeli Jezus przed wniebowstąpieniem, nakazał chrzcić wszystkie narody w &ldquo;Imię Ojca i Syna i Ducha Świętego&rdquo;, to dlaczego apostołowie i uczniowie<span>&nbsp;</span><strong>się do tego nakazu nie stosowali</strong>?&nbsp; Zwr&oacute;ćmy uwagę na Dzieje Apostolskie 2:38 (BW):</p>
<blockquote>
<p><em>&ldquo;A Piotr do nich: Upamiętajcie się i niechaj się każdy z was d<strong>a ochrzcić w imię Jezusa Chrystusa</strong><span>&nbsp;</span>na odpuszczenie grzech&oacute;w waszych, a otrzymacie dar Ducha Świętego. &ldquo;</em></p>
</blockquote>
<p>Dlaczego Piotr nie powiedział w dniu pięćdziesiątnicy &ldquo;<em>niechaj się każdy z was da<strong><span>&nbsp;</span>ochrzcić w imię Ojca i Syna i Ducha Świętego</strong><strong>&ldquo;?</strong></em></p>
<p>Podczas wizyty u Korneliusza Piotr r&oacute;wnież<span>&nbsp;</span><strong>nie nakazał chrztu w imię Ojca i Syna i Ducha Świętego</strong>.&nbsp; W Dziejach Apostolskich 10:47,48 (BW) Piotr &ldquo;<em>&hellip;<span>&nbsp;</span><strong>rozkazał ich ochrzcić w imię Jezusa Chrystusa</strong>. &hellip;</em>&rdquo; (zobacz r&oacute;wnież Dzieje 8:12 oraz Dzieje 19:5)<br />Czyżby formuła chrzcielna z Mateusza 28:19, była apostołom&nbsp; nieznana?</p>
<p>Możliwe, że wszystkie Tobie znane przekłady zawierają zwrot &ldquo;<strong>w imię Ojca i Syna i Ducha Świętego&rdquo;.<span>&nbsp;</span></strong>Poniżej zebrane przez Pana Grzegorza Kaszyńskiego przekłady, kt&oacute;re tej końc&oacute;wki jednak nie zawierają:</p>
<p><a href="https://github.com/mojabiblia/a/raw/main/docs/Mt.-2819-84-przeklady-z-krotszym-zakonczeniem.pdf"><strong><span>Przekłady Mateusza 28:19 z kr&oacute;tszym zakończeniem</span></strong></a></p>
<p>&nbsp;</p>
<h3>Czy ten fragment jest oryginalny?</h3>
<p>Niekt&oacute;rzy kwestionują autentyczność Mateusza 28:19. W książce Komentarz Żydowski do Nowego Testamentu, David Sytern, Vocatio 2005r. w komentarzu do Mateusza 28:19 napisano:</p>
<div><a href="pics/33_2.jpg"><img src="pics/33_2.jpg" border="0" alt="Komentarz do Ewangelii Mateusza 28:19" width="300" height="265" /></a>
<p>Komentarz do Mateusza 28:19 strona 129, przypisy</p>
</div>
<p>Rozstrzygnięcie dylematu czy ten tekst jest czy nie jest autentyczny pozostawiamy naszym czytelnikom. Niemniej dla pełnego obrazu, chcemy przedstawić r&oacute;wnież argumenty os&oacute;b uważających, że powyższa argumentacja z tego wpisu nie ma sensu, gdyż omawiany fragment<span>&nbsp;</span><strong>jest tylko p&oacute;źniejszą wstawką&nbsp; kopist&oacute;w</strong>.</p>
<p>Dla przeciwnik&oacute;w autentyczności tych sł&oacute;w zastanawiające jest np., że Euzebiusz w wielu swoich pismach cytuje ten tekst,<span>&nbsp;</span><strong>bez tzw. formuły chrzcielnej</strong><span>&nbsp;</span>i kilkakrotnie<span>&nbsp;</span><strong>pomija</strong><span>&nbsp;</span>końcową część wersetu 19. Uważają, że Euzebiusz, nie znał nakazu chrztu w imię &ldquo;Ojca, Syna i Ducha Świętego&rdquo; a jedynie w imię Jezusa. Poniżej cytat z &bdquo;Historia Kościoła&rdquo; III,</p>
<blockquote>
<p><em>&bdquo;Inni wreszcie apostołowie, narażeni na tysiączne zasadzki na swe życie, opuścili ziemię żydowską i wyruszyli na opowiadanie i nauczanie do wszystkich narod&oacute;w, pełni mocy Chrystusa, kt&oacute;ry rzekł do nich: &lsquo;<strong>Idźcie i nauczajcie wszystkie narody w Imię Moje</strong>&rsquo;&rdquo;</em></p>
</blockquote>
<p>I jeszcze jeden fragment z Euzebiusza (Demonstratio Evangelica col. 240, str 136)</p>
<blockquote>
<blockquote>
<p><em>&ldquo;Ponieważ On nie nakazał im &ldquo;czynić uczniami wszystkie narody&rdquo; ot tak po prostu, bez uprawomocnienia i kwalifikacji, ale z istotnym dodatkiem &ldquo;w Jego imię&rdquo; &hellip; Jest zatem rzeczą słuszną, że Jezus podkreślił moc ukrytą w Jego imieniu, ale zakrytą dla wielu, i&nbsp; dlatego powiada do apostoł&oacute;w &ldquo;<strong>Idźcie, czyńcie uczniami wszystkie narody w imię moje</strong>&ldquo;&rdquo;.</em></p>
</blockquote>
</blockquote>
<p>&nbsp;</p>
<h4>Co m&oacute;wią manuskrypty?</h4>
<p>Ci kt&oacute;rzy uważają słowa z Mateusz za nieautentyczne zwracają r&oacute;wnież uwagę na to, że niekt&oacute;re manuskrypty greckie Ewangelii Mateusza, pochodzące sprzed IV wieku (tzw. przed nicejskie) nie posiadają końcowych sł&oacute;w z rozdziału 28.&nbsp; Możemy tu wspomnieć o tekście synaicko-syryjskim, kt&oacute;ry nie posiada tego zakończenia, a kt&oacute;ry kończy się na Mt 28:16. Podobnie brak jest fragmentu od Mt 28:15 do Mk 1:17 w greckim kodeksie &bdquo;C&rdquo; (Efrema).</p>
<p>W sumie na<span>&nbsp;</span><strong>29 rękopis&oacute;w</strong>,<strong><span>&nbsp;</span>tylko w czterech</strong><span>&nbsp;</span>(Kodeks Watykański, Synaicki, Codex Vercellensis, Kodeks Sch&oslash;yen 2650) znajdujemy słowa: &bdquo;w imię Ojca i Syna i Ducha Świętego&rdquo;. Podkreślmy, że te kopie zostały sporządzone<span>&nbsp;</span><strong>po soborze w Nicei po roku 325</strong>.</p>
<p>Pan Grzegorz Kaszyński w swoim opracowaniu o wersecie z Mateusza 28:19 zauważa jak poniżej.</p>
<p><a href="pics/33_3.jpg"><img src="pics/33_3.jpg" border="0" alt="Grzegosz Kaszyński o Mateusza 28:19" width="300" height="81" /></a>Te 4 manuskrypty &ldquo;ponicejskie&rdquo; to jak pisaliśmy: Kodeks Watykański (język grecki), Kodeks Synaicki (język grecki), Codex Vercellensis (język łaciński) i Kodeks Sch&oslash;yen 2650 (język koptyjski).</p>
<p>Za zgodą Pana Grzegorza Kaszyńskiego udostępniamy pełne opracowanie na temat Mateusza 28:19 z dzieła Szem-Toba:</p>
<p><span><a href="https://github.com/mojabiblia/a/raw/main/docs/Grzegorz-Kaszynski-Krotki-logion-w-Mateusza-28.1920-SzTb-28-06-2021.pdf">Kr&oacute;tki logion Mateusza 28:19,20 w hebrajskiej Ewangelii według Mateusza z dzieła Szem-Toba</a></span></p>
<h4>W jakim języku napisał Ewangelię Mateusz?</h4>
<p>Wcześni historycy jak Papiasz, Orygenes, Euzebiusz, czy Hieronim w swoich opracowaniach wspominają o istnieniu Ewangelii Mateusza napisanej po hebrajsku. Dla przykładu Papiasz napisał, że<span>&nbsp;</span><em>&ldquo;Mateusz zebrał wyroki w języku hebrajskim, a każdy przetłumaczył je najlepiej jak umiał&rdquo;</em>.</p>
<p>Czy taki tekst w języku hebrajskim się zachował? Tak. Dostępnych jest 10 rękopis&oacute;w od Szem Towa, kt&oacute;ry ten tekst zawiera. W Polsce możemy tekst hebrajski oraz jego tłumaczenie znaleźć w książce &ldquo;Ewangelia Św. Mateusza po hebrajsku&rdquo;,wydawnictwo Petrus 2017 r. Z języka&nbsp; hebrajskiego na polski przetłumaczył tekst Eliyazar Ben Miqra. Poniżej interesujący nas fragment:</p>
<p><img src="pics/33_4.jpg" border="0" alt="Mateusza Szem Towa" width="300" height="92" />Wcześniej przez wiele lat naukowcy sądzili, że jest to tłumaczenie na hebrajski greckiego manuskryptu. W roku 1987 George Howard udowodnił niezbicie, że Ewangelia od Szem Towa nie jest tłumaczeniem, ale tekstem napisanym po hebrajsku! Jak widzimy kontrowersyjnych sł&oacute;w z Mateusza 28:19 nie ma w tym hebrajskim tekście.</p>
<p>Co zastanawiające, Atanazy, Ojciec Kościoła z IV wieku, wielki zwolennik Tr&oacute;jcy, kt&oacute;ry&nbsp; pr&oacute;bował dowodzić z Pisma Świętego jej istnienie, r&oacute;wnież&nbsp;<span>&nbsp;</span><strong>nie powołał się na tekst z Mateusza 28:19!</strong></p>
<p>Dlaczego Atanazy nie wykorzystuje tego&nbsp; fragmentu w swojej argumentacji. Fragmentu, kt&oacute;ry jest dzisiaj<span>&nbsp;</span><strong>koronnym argumentem</strong><span>&nbsp;</span>dla wielu zwolennik&oacute;w Boga w trzech osobach?</p>
<p>Może dlatego, że tego tekstu nie znał? W książce VORGRIMLER, Sacramental Theology (str. 102,106), zauważono:</p>
<blockquote>
<p><em>&ldquo;Istnieją dwie wypowiedzi Jezusa dotyczące chrztu, jednak obie nie są sformułowaniami pochodzącymi od samego Jezusa, tylko reprezentują p&oacute;źniejszy etap rozwoju, tj. Mateusza 28:19, kt&oacute;re wyraźnie powstało pod wpływem liturgii i Marka 16:16 z nieoryginalnego zakończenia Ewangelii Marka z drugiego stulecia. (&hellip;) P&oacute;źniejsze rozszerzenie &mdash; &bdquo;w imię Ojca i Syna i Ducha Świętego&rdquo; (Mat 28:19) &mdash; jest trynitarnym rozwinięciem chrystologicznego wyznania.&rdquo;</em></p>
</blockquote>
<h4>Sob&oacute;r w Nicei a Mateusza 28:19</h4>
<p>Nawet trynitarze zdają sobie sprawę, że to, co uchwalono na soborze w Nicei miało ogromny wpływ na p&oacute;źniejszy rozw&oacute;j chrześcijaństwa.&nbsp; Wpływ na pisane teksty poprzez&nbsp; nacisk ze strony hierarch&oacute;w kościelnych, czy nawet samego Konstantyna. Z tego co nam wiadomo po soborze w Nicei, Konstantyn dla potrzeb kościoła zam&oacute;wił sporządzenie pięćdziesięciu egzemplarzy Biblii, kt&oacute;re to mieli przepisywać &ldquo;najlepsi&rdquo; &oacute;wcześni kopiści pod kierunkiem Euzebiusza z Cezarei (podobno Kodeks Watykański i Synajski to ich dzieło).</p>
<p>Przykładem pr&oacute;b &ldquo;potwierdzenia&rdquo; dogmatu o Tr&oacute;jcy poprzez nieautentyczną &ldquo;wstawkę&rdquo; może być 1 Jana 5:7.&nbsp; W przekładzie Biblii Gdańskiej pr&oacute;bowano &ldquo;przemycić&rdquo; poniższy tekst:</p>
<blockquote>
<p><em>&bdquo;Gdyż trzej są&nbsp;Ci, kt&oacute;rzy&nbsp;świadczą w Niebie: Ojciec, Słowo i Duch Święty; a Ci trzej są jednym&rdquo;</em></p>
</blockquote>
<p>Jak pisaliśmy w artykule &ldquo;<a href="https://mojabiblia.github.io/a/30.html">Ci trzej są jednym.</a></p>
<blockquote>
<p><em>&ldquo;Historię tej wstawki przedstawił B. Metzger w dziele A Textual Commentary on the Greek New Testament (1975, ss. 716-718), gdzie wyjaśnia, iż po raz pierwszy pojawiła się w traktacie Liber apologeticus z IV w., a od VI w. występuje w odpisach Wulgaty i starołacińskich przekład&oacute;w Biblii.&rdquo;</em></p>
</blockquote>
<p>W&nbsp;przypisie do tego wersetu katolicka Biblia Tysiąclecia wyd. IV przyznano co do tych sł&oacute;w, że:</p>
<blockquote>
<p><em>&bdquo;<strong>brak w&nbsp;najstarszych&nbsp;rękopisach</strong><span>&nbsp;</span>gr. i&nbsp;w&nbsp;najstarszych przekładach. Nie spotykamy ich r&oacute;wnież w&nbsp;ważniejszych kodeksach&nbsp;Wulgaty. Prawdopodobnie stanowiły one<span>&nbsp;</span><strong>marginesową glosę</strong>, p&oacute;źniej w&nbsp;niekt&oacute;rych kodeksach włączoną do tekstu&rdquo;.</em></p>
</blockquote>
<p>Obecnie (poza Biblią Gdańską starą i nową) wszystkie znane nam nowsze tłumaczenia&nbsp;<span>&nbsp;</span><strong>uznają te słowa za nieautentyczne</strong><span>&nbsp;</span>i nie zamieszczają ich w tekście gł&oacute;wnym.</p>
<h5>Wnioski</h5>
<p>Jak byśmy na omawiany tekst nie spojrzeli, to trudno zgodzić się z opinią, że jest on jednoznaczny, jak r&oacute;wnież jak wielu&nbsp; twierdzi &ldquo;przygniatający&rdquo;.</p>
<p>Jeżeli uznamy, że fragment z Mateusza 28:19 jest autentyczny to i tak budzi on duże wątpliwości interpretacyjne.&nbsp; Analizując ten fragment warto zadać sobie pytania:</p>
<ul>
<li>Czy uczniowie Jezusa, w tym apostołowie, chociaż raz ochrzcili kogoś używając sł&oacute;w &ldquo;<em><strong>Chrzczę cie w imię Ojca i Syna i Ducha Świętego</strong></em>&ldquo;, czy raczej chrzcili w imię Jezusa Chrystusa?</li>
<li>Czy fragment zwraca uwagę na<span>&nbsp;</span><strong>osobiste imiona os&oacute;b rzekomo wchodzących w skład Tr&oacute;jcy</strong>, czy raczej chodzi tu o podobny sens jak u Filemona werset 9 (KUL) &bdquo;to jednak<span>&nbsp;</span><strong>raczej proszę w imię miłości</strong>&rdquo;</li>
<li>Co m&oacute;wi<span>&nbsp;</span><strong>kontekst</strong><span>&nbsp;</span>Mateusza 28:19? Czy wynika z niego, że Pan Jezus chciał objawić uczniom Boga w trzech osobach?</li>
<li>Czy słowa z Mateusza 28:19 to rzeczywiście formuła trynitarna czy raczej<span>&nbsp;</span><strong>chrzcielna</strong>? Jeżeli chrzcielna to dlaczego się do niej p&oacute;źniej nie stosowano?</li>
<li>Czy z uwagi na fakt, że omawianego zwrotu nie znajdujemy w manuskryptach pisanych<span>&nbsp;</span><strong>przed&nbsp; soborem w Nicei</strong><span>&nbsp;</span>nie czyni tego tekstu<span>&nbsp;</span><strong>niepewnym</strong>?</li>
</ul>
<p>Wnioski jak r&oacute;wnież przemyślenia pozostawiamy naszym czytelnikom.</p>
<div>
<h3>Pokrewne tematy</h3>
<ul>
<li class="bawmrp_manual"><a href="https://mojabiblia.github.io/a/137.html" style="text-decoration:none">Pocieszyciel &ldquo;Parakleta&rdquo; z Jana 16:26</a></li>
<li class="bawmrp_manual"><a href="https://mojabiblia.github.io/a/132.html" style="text-decoration:none">Kim jest &bdquo;jeden B&oacute;g&rdquo; dla chrześcijan?</a></li>
<li class="bawmrp_manual"><a href="https://mojabiblia.github.io/a/129.html" style="text-decoration:none">Czy Pan Jezus miał dwie natury? Hebrajczyk&oacute;w 13:8,9</a></li>
<li class="bawmrp_manual"><a href="https://mojabiblia.github.io/a/128.html" style="text-decoration:none">Największy wr&oacute;g trynitaryzmu &ndash; 2 Tymoteusza 3:16</a></li>
<li class="bawmrp_manual"><a href="https://mojabiblia.github.io/a/111.html" style="text-decoration:none">Czy B&oacute;g jest troisty? &ndash; Powt&oacute;rzonego Prawa 6:4</a></li>
<li class="bawmrp_manual"><a href="https://mojabiblia.github.io/a/42.html" style="text-decoration:none">Imię Boga przeczy Tr&oacute;jcy &ndash; Psalm 83:19</a></li>
</ul>
</div>
</div>
  
</br></br>
<a href="https://mojabiblia.github.io/a" style="text-decoration:none;text-align: left;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/a/34.html" style="text-decoration:none;"> Następny artykuł ↠ </a></br>

</br>
<hr />
<p><em>kopia strony: <a href="https://blog.antytrynitarianie.pl/imie-ducha-mateusza-28-19" style="text-decoration: none;">https://blog.antytrynitarianie.pl/imie-ducha-mateusza-28-19</a> Wszelkie prawa autorskie należą się autorowi tej strony</em></p>
<hr />

<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7876031&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">e664e8cd72</p>
</div>
</body>

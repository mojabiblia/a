<html lang="pl-PL">
<head>
<meta charset="UTF-8" />
<title>Jezus czy Jahwe – Jana 17:3</title>

<meta name="description" content="Jezus czy Jahwe – Jana 17:3 blog.antytrynitarianie.pl bóg jezus trójca wiara antytrynitarianie unitarianizm unitarianie"/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/a/146.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Jezus czy Jahwe – Jana 17:3" />
<meta property="og:description" content="Jezus czy Jahwe – Jana 17:3 blog.antytrynitarianie.pl bóg jezus trójca wiara antytrynitarianie unitarianizm unitarianie" />

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=G-J82TNZTTRH"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-J82TNZTTRH');
</script>

</head>
<body>
  
<div style="max-width: 1000px;margin: auto;">

<a href="https://mojabiblia.github.io/a" style="text-decoration:none"> ↞ Spis treści </a></br></br>

<h1 class="art-postheader entry-title">Jezus czy Jahwe &ndash; Jana 17:3</h1>
<div>
<h1>Czy imię Jahwe miało zostać zastąpione imieniem Jezus?</h1>
<p>Niekt&oacute;rzy zwracają uwagę na fakt, że w Nowym Testamencie nie znajdujemy imienia Boga Jahwe, więc wyciągają wniosek, że Jezus zastąpił starotestamentowego Jahwe.</p>
<p>Czy taki wniosek ma biblijne uzasadnienie?</p>
<p>Na początek musimy zadać sobie pytanie, czy B&oacute;g Starego Testamentu przestał być Bogiem Biblii na rzecz Jezusa w Nowym Testamencie?</p>
<p>Zobaczmy co na ten temat uczy sam Pan Jezus.</p>
<p>Zacznijmy od wypowiedzi Jezusa z ewangelii&nbsp; Marka 12:29 (BT). Jezus został zapytany przez uczonego w Piśmie, kt&oacute;re z bożych przykazań jest pierwsze ze wszystkich.</p>
<blockquote>
<p>&bdquo;<em>Jezus odpowiedział: Pierwsze jest: Słuchaj, Izraelu,<span>&nbsp;</span><strong>Pan B&oacute;g</strong><span>&nbsp;</span>nasz,<span>&nbsp;</span><strong>Pan jest jeden</strong></em>&rdquo;</p>
</blockquote>
<p>Pan Jezus cytuje tu fragment Powt&oacute;rzonego Prawa 6:4 kt&oacute;ry brzmi :</p>
<blockquote>
<p><em>&nbsp;&ldquo;Słuchaj, Izraelu, JHWH_(jest) Bogiem_naszym, JHWH jedyny&rdquo;</em><span>&nbsp;</span>&ndash; Przekład Interlinearny<em><br /></em></p>
<p><em>&ldquo;Słuchaj Izraelu: Jahwe, nasz B&oacute;g, jest jeden &rdquo; &ndash;<span>&nbsp;</span></em>Biblia KUL</p>
</blockquote>
<p>Jezus nie miał wątpliwości, że B&oacute;g Starego Testamentu to ten sam B&oacute;g, w kt&oacute;rego on wierzy.&nbsp; Z uwagi na przekład&nbsp; zamiast Jahwe B&oacute;g czytamy dzisiaj rzeczywiście zwrot Pan B&oacute;g.</p>
<p>Taka praktyka zastępowania imienia JHWH zwrotem<span>&nbsp;</span><strong>Pan</strong><span>&nbsp;</span>ma za zadanie zatrzeć r&oacute;żnicę pomiędzy Bogiem JHWH a Panem Jezusem.</p>
<h2>Pan czy JHWH</h2>
<p>Rodzi się jednak pytanie, czy Pan Jezus cytujący z hebrajskiego używa, czy nie używa tu imienia Boga JHWH?</p>
<p>Chrystus naucza, że Bogiem jest jedynie Pan (JHWH), o kt&oacute;rym wspomina księga Powt&oacute;rzonego Prawa 6:4, z kt&oacute;rej to księgi cytat pochodzi.</p>
<p>W innym miejscu Jezus czyta w Synagodze bezpośrednio ze zwoju Izajasza fragment 61:1 (zob. Łukasza 4:18 POZN)</p>
<blockquote>
<p><em>&ldquo;<strong>Duch Pański</strong><span>&nbsp;</span>nade mną, dlatego mnie namaścił, abym głosił ubogim dobrą nowinę, posłał mnie, abym obwieszczał więźniom uwolnienie, a ślepym odzyskanie wzroku. Abym wolnością obdarzał uciśnionych&rdquo;</em></p>
</blockquote>
<p>Co kryje się pod zwrotem<span>&nbsp;</span><em>&ldquo;Duch Pański&rdquo;?<span>&nbsp;</span></em>U Izajasza, z kt&oacute;rego pochodzi cytat czytamy dosłownie (<em>wg. BT II)<br /></em></p>
<blockquote>
<p><em>&ldquo;<strong>Duch Jahwe</strong>, Pana, nade mną, bo<span>&nbsp;</span><strong>Jahwe mnie namaścił</strong>. Posłał mnie, by głosić dobrą nowinę ubogim, by opatrywać razy serc złamanych, by zapowiadać wyzwolenie jeńcom i więźniom swobodę; &ldquo;</em></p>
</blockquote>
<p>W zwoju z kt&oacute;rego czytał Jezus nie było Duch Pana ale Duch JHWH.</p>
<p>R&oacute;żnicę pomiędzy Pan a JHWH wyraźnie widać u Izajasza 50:5</p>
<blockquote>
<p><em>&ldquo;<strong>Pan, Jahwe</strong>, otworzył mi ucho, ja zaś nie wzbraniałem się ani się nie cofnąłem.&rdquo;</em></p>
</blockquote>
<p>W hebrajskim, mamy tutaj słowo Adonai oraz JHWH obok siebie (zob. 50: 4,7,9). Tłumacze mieli tutaj dylemat co zrobić, żeby nie przetłumaczyć &ldquo;<em>Pan, Pan &hellip;</em>&ldquo;.</p>
<p>Podobny problem powstał w Psalmie 110:1-2 (BW) gdzie czytamy<em><span>&nbsp;</span>&ldquo;Rzekł<strong><span>&nbsp;</span>Pan Panu<span>&nbsp;</span></strong>memu&rdquo;</em>.&nbsp; Przyznamy, że inaczej to wygląda gdy czytamy (KUL): &ldquo;<em>Wypowiedź1<span>&nbsp;</span><strong>Jahwe dla Pana</strong><span>&nbsp;</span>mojego</em>&ldquo;.<em><br /></em></p>
<p>Od razu wiadomo o kogo chodzi.</p>
<h3>Czego dowiadujemy się z Ewangelii Łukasza?</h3>
<p>Warto analizując ten temat zapoznać się dodatkowo z pierwszym rozdziałem ewangelii Łukasza, gdzie czytamy kilkukrotnie o &ldquo;Panie&rdquo; w nawiązaniu do Boga JHWH:</p>
<blockquote>
<p><em>&ldquo;Będzie bowiem wielki<span>&nbsp;</span><strong>w oczach Pana</strong><span>&nbsp;</span>&hellip;&rdquo; (</em><em>Łuk. 1:15)</em></p>
<p><em>&ldquo;Wielu spośr&oacute;d dzieci Izraela nawr&oacute;ci<strong><span>&nbsp;</span>do Pana, Boga</strong><span>&nbsp;</span>ich&rdquo; (</em><em>Łuk. 1:16)</em></p>
<p><em>&ldquo;Tak<span>&nbsp;</span><strong>uczynił mi Pan</strong><span>&nbsp;</span>&mdash; m&oacute;wiła &rdquo; (</em><em>Łuk. 1:25)</em></p>
<p><em>&nbsp;&ldquo;Anioł &hellip; rzekł: &ldquo;Bądź pozdrowiona, pełna łaski,<span>&nbsp;</span><strong>Pan z Tobą</strong>&hellip;&rdquo; (</em><em>Łuk. 1:28)</em></p>
<p><em>&rdquo; &hellip; będzie nazwany Synem Najwyższego,<span>&nbsp;</span><strong>a Pan B&oacute;g</strong><span>&nbsp;</span>da Mu tron Jego ojca, Dawida&rdquo; (</em><em>Łuk. 1:32)</em></p>
<p><em>&ldquo;Oto Ja<span>&nbsp;</span><strong>służebnica Pańska</strong>, niech Mi się stanie według twego słowa&rdquo; (</em><em>Łuk. 1:38)</em></p>
<p><em>&ldquo;Niech będzie uwielbiony<span>&nbsp;</span><strong>Pan, B&oacute;g Izraela</strong>, &hellip;&rdquo;</em><em><span>&nbsp;</span>(Łuk. 1:68)</em></p>
</blockquote>
<h4>Pan B&oacute;g &ndash; o kogo chodzi?</h4>
<p>Co kryje się w zwrotach<span>&nbsp;</span><strong>Pan</strong><span>&nbsp;</span>B&oacute;g Izraela czy służebnica<span>&nbsp;</span><strong>Pańska</strong>? Czyż nie JHWH &ndash; Jahwe B&oacute;g, zgodnie z tym co zawierają księgi pisane po hebrajsku. Są to zapowiedzi związane z przyjściem Jezusa, więc zwrot &ldquo;Pan&rdquo; nie może w żaden spos&oacute;b wskazywać na Jezusa, kt&oacute;ry ma dopiero się urodzić.</p>
<p>Warto przy tym zwr&oacute;cić uwagę, że zapowiedziany Mesjasz nie miał się okazać Bogiem, ale<span>&nbsp;</span><em><strong>Synem Najwyższego</strong>,<span>&nbsp;</span><strong>a Pan B&oacute;g</strong><span>&nbsp;</span>miał<span>&nbsp;</span><strong>mu dać</strong><span>&nbsp;</span>tron Jego ojca, Dawida!</em>&nbsp; Kto jest Najwyższym i czy może być w takim przypadku, ktoś mu r&oacute;wny? Kim jest&nbsp; Synem Najwyższego? Kto mu daje tron Jego Ojca Dawida?</p>
<p>Warto zastanowić się r&oacute;wnież kto kryje się pod słowem<span>&nbsp;</span><strong>Pan</strong><span>&nbsp;</span>w poniższym fragmencie z Łukasza 2:22,23,26</p>
<blockquote>
<p><em>2:22&nbsp; A gdy zgodnie z Prawem Mojżesza upłynęły dni ich oczyszczenia, przynieśli Dziecko do Jerozolimy, aby je przedstawić<span>&nbsp;</span><strong>Panu</strong>,<br />2:23&nbsp; jak napisano w<span>&nbsp;</span><strong>Prawie Pańskim</strong>: Każdy potomek płci męskiej otwierający łono matki będzie<span>&nbsp;</span><strong>poświęcony Panu</strong>.<br />2:26&nbsp; Duch Święty zapowiedział mu wcześniej, że nie zazna on śmierci, dop&oacute;ki nie ujrzy Chrystusa, Wybawcy posłanego przez<span>&nbsp;</span><strong>Pana</strong>.&nbsp;</em></p>
</blockquote>
<p>Nie ulega wątpliwości, że Symeon (26 werset) będący Żydem doskonale rozumiał, że Panem jest Jahwe (JHWH). To, że w przekładzie na grekę zastąpiono tetragram słowem Pan nic tu nie zmienia. Służy raczej zaciemnieniu nauk biblijnych i pr&oacute;bie zr&oacute;wnania osoby Jezusa i Boga.</p>
<h3>W jakim języku spisał Mateusz swoją ewangelię?</h3>
<p>Wielu naukowc&oacute;w (np. George Howard) udowadnia, że ewangelia Mateusza została napisana w języku hebrajskim. Jak zatem po hebrajsku były zapisane poniższe słowa?</p>
<blockquote>
<p><em>Mat 1:22 A stało się to wszystko, żeby się spełniło<span>&nbsp;</span><strong>słowo Pańskie</strong><span>&nbsp;</span>wypowiedziane przez proroka: (KUL)</em><br /><em>Mat 1:24 J&oacute;zef zbudziwszy się ze snu, uczynił jak mu polecił<span>&nbsp;</span><strong>anioł Pański</strong><span>&nbsp;</span>i wziął do siebie swą małżonkę (KUL)<br /></em></p>
</blockquote>
<p>&ldquo;Słowo Pańskie&rdquo; to nic innego jak &ldquo;Słowo JHWH&rdquo;, a &ldquo;anioł Pański&rdquo; to &ldquo;anioł JHWH&rdquo; (Anioł Jahwe). W Wikipedii na temat hebrajskiej wersji tej ewangelii czytamy między innymi:</p>
<blockquote>
<p><em>&ldquo;Według dawnej egzegezy katolickiej przyjmowano, że Ewangelia Mateusza została napisana po aramejsku lub hebrajsku, a dopiero p&oacute;źniej przetłumaczona na grekę[44]. Tezę tę potwierdza świadectwo Papiasza z początku II wieku o mowach Jezusa spisanych przez Mateusza w języku hebrajskim[45]. Pogląd ten podzielali Orygenes[46] i Ireneusz[47]. Takie przekonanie istniało w Kościele od początku drugiego wieku[48] . Hebrajski tekst tej Ewangelii miał zabrać do Indii Bartłomiej[49].</em></p>
<p><em>Natomiast Hieronim poświadcza, iż tekst ten jeszcze w V wieku znajdował się w bibliotece w Cezarei Palestyńskiej[50]. Hebrajski tekst Mateusza był w posiadaniu ebionit&oacute;w, kt&oacute;rzy na swoje potrzeby dokonali wielu przer&oacute;bek. Ich poprawioną wersję nazywano Ewangelią Hebrajczyk&oacute;w lub Ewangelią Ebionit&oacute;w[51]. Księga ta była pisana przede wszystkim z myślą o Żydach. Najprawdopodobniej sam tekst modlitwy Ojcze nasz został zapisany w języku hebrajskim, a nie aramejskim, gdyż odmawiane modlitwy podane żydowskim słuchaczom musiały być odmawiane w tym właśnie języku[52].&rdquo;</em></p>
</blockquote>
<p>W Komentarzy Żydowskim do Nowego Testamentu czytamy w wersecie z Mateusza 1:22 &ldquo;.<em>.. aby wypełniło się co powiedział<span>&nbsp;</span><strong>Adonai</strong><span>&nbsp;</span>&hellip;</em>&rdquo; a w przypisie wyjaśniono &ndash;<em><span>&nbsp;</span><strong>Adonai &ndash; Pan, Jahwe</strong></em>!</p>
<h3>Ewangelia Mateusza po hebrajsku</h3>
<p>W dostępnym w Polsce tłumaczeniu Ewangelii Mateusza z hebrajskiego na nasz język dokonanemu przez Eliyazara Ben Miqra (wydawnictwo Petrus 2017) zar&oacute;wno w Mateusza 1:22 jak r&oacute;wnież 1:24 znajdujemy tetragram JHWH!</p>
<blockquote>
<p><em>&ldquo;To wszystko, aby się spełniło to, co było napisane przez proroka według<span>&nbsp;</span><strong>JHWH</strong>: &hellip;&rdquo;</em></p>
<p><em>&ldquo;J&oacute;zef obudził się ze swojego snu, zrobił wszystko według tego, co mu nakazał posłaniec od<span>&nbsp;</span><strong>JHWH</strong><span>&nbsp;</span>&hellip;:</em></p>
</blockquote>
<p>W tejże ewangelii znamienne są słowa Jezusa (Jeszua) z ewangelii Mateusza 4:7-11 (Ewangelia Mateusza&nbsp; po Hebrajsku)</p>
<p><a href="pics/146_1.jpg"><img src="pics/146_1.jpg" border="0" alt="Mateusza 4:7-11 po hebrajsku" width="353" height="210" /></a></p>
<p>W tłumaczeniu Eliyazara Ben Miqra czytamy w tym miejscu:</p>
<p><a href="pics/146_2.jpg"><img src="pics/146_2.jpg" border="0" alt="Tłumaczenie Mateusza 4:7-11" width="367" height="252" /></a>Jak widzimy w wersji hebrajskiej nie mamy Pan (Adonai), ale JHWH! Jezus (Jeszua) m&oacute;wi &ldquo;Nie wystawiaj na pr&oacute;bę JHWH&rdquo; oraz &ldquo;Będę się modlił do JHWH i tylko Jemu będę służyć!</p>
<h3>Co oznacza imię Jeszua?</h3>
<p>Co ciekawe już samo znaczenie imienia Jezus &ndash;&nbsp; Jeszu daje nam dużo do myślenia.</p>
<p>Jak tłumaczy się imię Jezusa z języka hebrajskiego?</p>
<p>W Słowniku Biblijnym posiadającym Imprimatur kościelne (Księgarnia Św. Jacka &ndash; 1982) czytamy jak poniżej, że to imię znaczy &ldquo;<strong>Jahwe jest zbawieniem&rdquo;</strong>:</p>
<p><a href="pics/146_3.jpg"><img src="pics/146_3.jpg" border="0" alt="Znaczenia imienia Jezus" width="399" height="68" /></a></p>
<p>W Komentarzy Żydowskim do Nowego Testamentu pod hasłem Jezus, czytamy, że imię Jezus oznacza &ldquo;<strong>J-H-W-H zbawia</strong>&rdquo;</p>
<p><a href="pics/146_4.jpg"><img src="pics/146_4.jpg" border="0" alt="Jeszua to Jezus" width="419" height="120" /></a></p>
<p>Ci zatem co negują istnienie imienia Boga Izraela w NT negują, poprawność znaczenia imienia Jeszua (Jezusa). Negują r&oacute;wnież wszystkie proroctwa, w kt&oacute;rych pojawia się imię Boga Izraela.</p>
<h3>Sługa Jahwe</h3>
<p>Warto zastanowić się dla przykładu, o kim&nbsp; prorokował Izajasz w 42:1.</p>
<blockquote>
<p><em>&rdquo;&nbsp;Oto<span>&nbsp;</span><strong>m&oacute;j Sługa</strong>, kt&oacute;rego podtrzymuję.<span>&nbsp;</span><strong>Wybrany m&oacute;j</strong>, w kt&oacute;rym mam upodobanie. Sprawiłem, że Duch m&oacute;j na Nim spoczął; On przyniesie narodom Prawo. &bdquo;</em></p>
</blockquote>
<p>Jest to proroctwo, do kt&oacute;rego nawiązuje Mateusz w 12:18 &ldquo;<em>Oto m&oacute;j Sługa; kt&oacute;rego wybrałem</em>&ldquo;. Nikt nie ma (nawet katoliccy komentatorzy) wątpliwości, że Jezus to &ldquo;<a href="https://mojabiblia.github.io/a/70.html"><strong>Sługa Jahwe</strong></a>&ldquo;.</p>
<p>W słowniczku do Biblii Tysiąclecia, II wydanie, czytamy&nbsp; pod hasłem &ldquo;Sługa Jahwe&rdquo;:</p>
<p><a href="pics/146_5.jpg"><img src="pics/146_5.jpg" border="0" alt="Sługa Jahwe" title="sluga-jahwe" width="332" height="140" /></a></p>
<h3>Czy Sługa Jahwe to sam Jahwe?</h3>
<p>Czy<span>&nbsp;</span><strong>Sługa Jahwe</strong><span>&nbsp;</span>może być r&oacute;wny samemu Jahwe? Jezus wielokrotnie nazywany jest<span>&nbsp;</span><strong>Sługą Boga</strong><span>&nbsp;</span>chociażby w poniższych dw&oacute;ch fragmentach Pism:</p>
<blockquote>
<p><em>&ldquo;Zeszli się bowiem rzeczywiście w tym mieście przeciw<span>&nbsp;</span><strong>świętemu Słudze Twemu, Jezusowi</strong>, kt&oacute;rego namaściłeś, Herod i Poncjusz Piłat z poganami i pokoleniami Izraela,&rdquo; &ndash;<span>&nbsp;</span></em>Dzieje Apostolskie&nbsp; 4:27</p>
<p><em>&bdquo;Dla was w pierwszym rzędzie wskrzesił<span>&nbsp;</span><strong>B&oacute;g Sługę swego</strong><span>&nbsp;</span>i posłał Go, aby błogosławił każdemu z was w odwracaniu się od grzech&oacute;w &bdquo;</em>. &ndash; Dzieje Apostolskie 3:26</p>
</blockquote>
<p>Jezus w kilku innych miejscach pomimo, że nie wymawiał imienia Boga to bezpośrednio nawiązywał do niego:</p>
<blockquote>
<p><em>Mateusza 6:9 (BW) &bdquo;A wy tak się m&oacute;dlcie: Ojcze nasz, kt&oacute;ryś jest w niebie,<span>&nbsp;</span><strong>Święć się imię twoje</strong>&bdquo;</em></p>
</blockquote>
<blockquote>
<p><em>Jana 12:28 (BW) &rdquo; Ojcze,<span>&nbsp;</span><strong>uwielbij imię swoje</strong><span>&nbsp;</span>! Odezwał się więc głos z nieba: I<span>&nbsp;</span><strong>uwielbiłem, i jeszcze uwielbię</strong>.</em></p>
</blockquote>
<blockquote>
<p><em>Jana 17:6 (BW) &bdquo;<strong>Objawiłem imię twoje ludziom</strong>, kt&oacute;rych mi dałeś ze świata; twoimi byli i mnie ich dałeś, i strzegli słowa twojego. &bdquo;</em></p>
</blockquote>
<h4>O jakie imię tu chodzi?</h4>
<p>Jezus jak wynika do z Jego wypowiedzi, uczył modlić się swoich uczni&oacute;w nie do siebie, ale właśnie do swojego Ojca, będącego Bogiem Izraela, ale i Jego Bogiem.</p>
<p>W ewangelii Jana 20:17 (BT) Jezus wyraźnie sam o tym m&oacute;wi przed wstąpieniem do nieba.</p>
<blockquote>
<p>&bdquo;<em>&hellip;.&nbsp; Wstępuję do<span>&nbsp;</span><strong>Ojca mego</strong><span>&nbsp;</span>i<strong><span>&nbsp;</span>Ojca waszego</strong><span>&nbsp;</span>oraz<span>&nbsp;</span><strong>do Boga mego</strong><span>&nbsp;</span>i<span>&nbsp;</span><strong>Boga waszego</strong>.</em><span>&nbsp;</span>&rdquo;</p>
</blockquote>
<p>Ojciec Pana Jezusa to ten sam B&oacute;g, kt&oacute;ry był i jest Bogiem JHWH.</p>
<h3>Ojciec czy Jahwe?</h3>
<p>Pan Jezus każe nam uświęcać imię Boga, ale ci kt&oacute;rym to imię przeszkadza twierdzą, że nowym imieniem jest Ojciec, chociaż &ldquo;Ojciec&rdquo; nie jest imieniem własnym. Zwrot Ojciec wskazuje raczej na Tego, kt&oacute;ry daje życie.</p>
<p>Częste użycie przez Pana Jezusa zwrotu Ojciec (czy Abba &ndash; forma zdrobniała) wskazuje na bliską więź, jaka Go z Jego Ojcem łączyła. Dla Pana Jezusa B&oacute;g był nie tylko Jego Bogiem, ale i rzeczywistym Ojcem, więc nie musiał zwracać się do Ojca używając Jego imienia JHWH. Uznając Jezusa mamy zatem r&oacute;wnież dostęp do Ojca na innych zasadach niż wcześniej mieli Izraelici.</p>
<p>Dlatego, możemy o czym czytamy w 1 Jana 3:2 powiedzieć, że &bdquo;<strong>jesteśmy</strong><span>&nbsp;</span><strong>dziećmi Bożymi</strong>&bdquo;.<strong><br /></strong></p>
<p>Właśnie dlatego mamy przywilej zwracać się do Boga poprzez zwrot Ojciec, co nie oznacza w żadnym wypadku, że Boże Imię JHWH ma odejść&nbsp; w zapomnienie, gdyż nasz Ojciec to właśnie JHWH.</p>
<p>W liście do Galat&oacute;w 4:1-5 czytamy, że Jezus nas &bdquo;wykupił&rdquo; z niewoli grzechu,<span>&nbsp;</span><em>&ldquo;abyśmy dostąpili<span>&nbsp;</span><strong>usynowienia</strong></em>&rdquo; co r&oacute;wnież umożliwia nam zwracanie się do JHWH nie tylko jako do Boga, ale i&nbsp; naszego Ojca!<em><strong><br /></strong></em></p>
<h4>Podobne myśli znajdujemy w Rzymian 8:15-17:</h4>
<blockquote>
<p><em>&ldquo;Nie otrzymaliście przecież ducha niewoli, by ponownie żyć w zastraszeniu, lecz<span>&nbsp;</span><strong>Ducha usynowienia</strong>, w kt&oacute;rym wołamy: Abba, Ojcze!</em><br /><em>Ten właśnie Duch świadczy wraz z naszym duchem, że<span>&nbsp;</span><strong>jesteśmy dziećmi Boga</strong>.</em><br /><em>A<strong><span>&nbsp;</span>jeśli dziećmi, to i dziedzicami &mdash; dziedzicami Boga, a także wsp&oacute;łdziedzicami Chrystusa</strong>, jeśli tylko razem z Nim cierpimy, po to, by razem z Nim mieć r&oacute;wnież udział w chwale.&rdquo;</em></p>
</blockquote>
<p>Mamy być wsp&oacute;łdziedzicami z Jezusem, dzięki kt&oacute;remu mamy dostęp do Ojca! Jak czytamy w liście do Hebrajczyk&oacute;w 13:15 BT:</p>
<blockquote>
<p><em>&ldquo;Przez Niego więc<span>&nbsp;</span><strong>składajmy Bogu</strong><span>&nbsp;</span>ofiarę czci ustawicznie, to jest owoc warg,<span>&nbsp;</span><strong>kt&oacute;re wyznają Jego imię</strong>.&rdquo;</em></p>
</blockquote>
<p>Mamy zatem czcić Boga poprzez wyznawanie Jego imienia. Jak możemy to robić nie znając Go lub uważając że zostało zastąpione imieniem Jezus?</p>
<h3>Za co skazano Jezusa?</h3>
<p>Rzecz najważniejsza. Kwestia sporna dotycząca Pana Jezusa wśr&oacute;d Faryzeuszy oraz Uczonych w Piśmie<span>&nbsp;</span><strong>nie polegała na tym czy Jezus jest Bogiem, ale na tym czy jest obiecanym Mesjaszem</strong><span>&nbsp;</span>(zob. Łukasza 23:2).</p>
<blockquote>
<p><em>&ldquo;I zaczęli go oskarżać, m&oacute;wiąc: Stwierdziliśmy, że ten podburza nasz lud i wstrzymuje go od płacenia podatku cesarzowi, i<span>&nbsp;</span><strong>powiada, że On sam jest Chrystusem, kr&oacute;lem</strong>&ldquo;</em></p>
</blockquote>
<p>O to został Jezus oskarżony przed Piłatem. Nie o to, że czyni się Bogiem, ale że jest żydowskim Kr&oacute;lem i obiecanym przez Boga&nbsp; Chrystusem (taka też wina znajdowała się na<span>&nbsp;</span><a href="https://mojabiblia.github.io/a/120.html">tabliczce nad głowa Jezusa</a>).</p>
<p>Podobnie Arcykapłan nie pytał Jezusa, czy uznaje się za Boga, ale jak czytamy w Marka 14:61 (BW) czy jest<span>&nbsp;</span><a href="https://mojabiblia.github.io/a/138.html"><strong>Chrystusem</strong></a><span>&nbsp;</span>(Mesjaszem) i Synem Boga!</p>
<blockquote>
<p><em>&ldquo;&hellip; Znowu zapytał go arcykapłan, i rzekł mu: Czy<strong><span>&nbsp;</span>Ty jesteś Chrystus, Syn Błogosławionego</strong>&ldquo;</em></p>
</blockquote>
<p>Nikt w czasach Jezusa nie zastanawiał się zatem, czy na ziemię zstąpił B&oacute;g, ale czy Jezus jest tym, kt&oacute;rego oczekiwali. A nie oczekiwali przyjścia Boga, ale Bożego Pomazańca, Mesjasza, a tym okazał się Jezus.</p>
<h4>Kim jest Jezus?</h4>
<p>Uczniowie Jezusa r&oacute;wnież nie uważali, że na ziemie zstąpił B&oacute;g. Jezus zapytał pewnego razu uczni&oacute;w &ldquo;za kogo go uważają&rdquo;. Piotr bez wahania odrzekł, o czym czytamy w Mateusza 16:16 (BT).</p>
<blockquote>
<p><em>&ldquo;Ty jesteś Mesjasz, Syn Boga żywego&rdquo;</em></p>
</blockquote>
<p>Nie wszyscy w to wierzyli, dlatego autor listu do Hebrajczyk&oacute;w nie bez powodu udowadnia<span>&nbsp;</span><strong>wyższość Syna Bożego nad aniołami</strong>. Gdyby Jezus był Bogiem<span>&nbsp;</span><strong>taka analiza nie miała by żadnego sensu</strong>. Paweł udowadnia wyższość Jezusa, gdyż jako Mesjasz miał zasiąść u boku Jahwe, czego żaden z anioł&oacute;w nie dostąpił!</p>
<p>W listach czytamy jak ważne jest imię Mesjasza nie dlatego, że był r&oacute;wny Bogu, ale dlatego że został przez Boga wybrany na zbawiciela wszystkich wierzących.</p>
<p>Jeżeli czytamy w Filipian 2:10, że &ldquo;<strong><em>zegnie się przed nim wszelkie kolano</em></strong>&ldquo;to nie jest to cześć jaką mamy oddawać Bogu, ale temu kogo B&oacute;g wywyższył na tak zaszczytne stanowisko.</p>
<p>Jasno to wynika z kontekstu Filipian 2:9-11:</p>
<blockquote>
<p><em>Dlatego też<span>&nbsp;</span><strong>B&oacute;g wielce go wywyższył</strong><span>&nbsp;</span>i obdarzył go imieniem, kt&oacute;re jest ponad wszelkie imię.&nbsp;</em><br /><em>&nbsp;Aby na imię Jezusa zginało się wszelkie kolano na niebie i na ziemi, i pod ziemią</em><br /><em>&nbsp;I aby wszelki język wyznawał, że Jezus Chrystus jest Panem,<span>&nbsp;</span><strong>ku chwale Boga Ojca</strong>.</em></p>
</blockquote>
<p>Jak czytamy ma się zgiąć wszelkie kolano, ale ma to być &ldquo;<em><strong>ku chwale Boga Ojca</strong></em>&ldquo;, tego, kt&oacute;ry spowodował, że Mesjasz pojawił się na Ziemi.<em><strong><br /></strong></em></p>
<h3>Nie ma innego imienia danego ludziom</h3>
<p>Jeżeli czytamy w Dziejach Apostolskich 4:12, że<span>&nbsp;</span><strong>nie ma innego imienia danego ludziom</strong><span>&nbsp;</span>w związku ze zbawieniem, to nie dlatego, że imię Jahwe jest już nie ważne, ale dlatego że tenże Jahwe DAŁ ludziom zbawiciela w osobie Pana Jezusa, zgodnie z poniższymi słowami:</p>
<blockquote>
<p><em>&ldquo;I nie ma w nikim innym zbawienia; albowiem nie ma żadnego innego imienia pod niebem,<span>&nbsp;</span><strong>danego ludziom</strong>, przez kt&oacute;re moglibyśmy być zbawieni.&rdquo;.</em></p>
</blockquote>
<p>Każdy słuchający sł&oacute;w Piotra, rozumiał, że chodzi o to, że Jezus jest Mesjaszem posłanym przez Boga jako zbawiciel.</p>
<p>Nikt nawet nie pomyślał, że Imię Jeszu (Jezus) ma zastąpić imię Jahwe Boga Izraela. Nie kto inny jak sam B&oacute;g nadal bowiem to imię Panu Jezusowi o czym czytamy w Łukasza 1:30-32 (BW):</p>
<blockquote>
<p><em>&nbsp;&ldquo;I rzekł jej anioł: Nie b&oacute;j się, Mario, znalazłaś bowiem<strong><span>&nbsp;</span>łaskę u Boga</strong>.&nbsp;<span>&nbsp;</span></em><em>I oto poczniesz w łonie, i urodzisz syna, i<span>&nbsp;</span><strong>nadasz mu imię Jezus</strong>.<span>&nbsp;</span></em><em>Ten będzie wielki i będzie nazwany<span>&nbsp;</span><strong>Synem Najwyższego</strong>. I<span>&nbsp;</span><strong>da mu Pan B&oacute;g</strong><span>&nbsp;</span>tron jego ojca Dawida.&rdquo;</em></p>
</blockquote>
<p>Spełniła się w&oacute;wczas obietnica z&nbsp; księgi Powt&oacute;rzonego Prawa 18:18,19 gdzie czytamy (BW):</p>
<blockquote>
<p><em>&bdquo;Wzbudzę im<span>&nbsp;</span><strong>proroka spośr&oacute;d ich braci, takiego jak ty</strong>. Włożę<span>&nbsp;</span><strong>moje słowa w jego usta</strong><span>&nbsp;</span>i będzie m&oacute;wił do nich wszystko,<span>&nbsp;</span><strong>co mu rozkażę</strong>.&nbsp; Jeśli więc kto nie usłucha moich sł&oacute;w, kt&oacute;re on m&oacute;wić będzie w moim imieniu, to Ja będę tego dochodził na nim.&rdquo;&nbsp;</em></p>
</blockquote>
<h4>Kto jest tym prorokiem?</h4>
<p>Tym obiecanym prorokiem podobnym Mojżeszowi był właśnie Pan Jezus! Piotr m&oacute;wi o tym wyraźnie w Dziejach Apostolskich 2:36:</p>
<blockquote>
<p>&bdquo;<em>Niech więc cały dom Izraela wie z niewzruszoną pewnością, że<span>&nbsp;</span><strong>tego Jezusa</strong>, kt&oacute;rego wyście ukrzyżowali,<span>&nbsp;</span><strong>uczynił B&oacute;g i Panem, i Mesjaszem.</strong></em>&bdquo;</p>
</blockquote>
<p>Panem naszym i Mesjaszem Jezusa uczynił nie kto inny jak sam B&oacute;g. Nie dlatego jednak, że ma On być &ldquo;nowym&rdquo; Bogiem (nie m&oacute;gł by być w&oacute;wczas pośrednikiem), ale dlatego, że B&oacute;g go wybrał i wywyższył i namaścił jako zbawiciela!</p>
<p>To, że nie ma w nikim innym zbawienia nie oznacza zatem, że Jahwe nie jest już Bogiem, ale oznacza że Jahwe posyła Jezusa, kt&oacute;ry ma złożyć BOGU za ludzi ofiarę przebłagalną.</p>
<h3>Droga do Boga oraz pośrednik</h3>
<p>Zgadzamy się, zapewne wszyscy, że nie ma innej<span>&nbsp;</span><strong>drogi do Boga</strong>, czy innego<span>&nbsp;</span><a href="https://mojabiblia.github.io/a/44.html" title="Co oznacza, że Jezus jest pośrednikiem naszym"><strong>pośrednika</strong></a><span>&nbsp;</span>poza Jezusem, zgodnie ze słowami z 1 Tymoteusza 2:5,6 (BT):</p>
<blockquote>
<p><em>&bdquo;Albowiem<span>&nbsp;</span><strong>jeden jest B&oacute;g</strong>,<strong>&nbsp; jeden też pośrednik między Bogiem</strong><span>&nbsp;</span>a ludźmi, człowiek,<span>&nbsp;</span><strong>Chrystus</strong><span>&nbsp;</span>Jezus, kt&oacute;ry wydał siebie samego<strong><span>&nbsp;</span>na okup za wszystkich</strong><span>&nbsp;</span>jako świadectwo we właściwym czasie.&rdquo;</em></p>
</blockquote>
<p>Natomiast w Jana 14:6,&nbsp; czytamy, że Pan Jezus jest<span>&nbsp;</span><strong>drogą do celu,</strong><span>&nbsp;</span>a nie celem tej drogi!</p>
<blockquote>
<p><em>&bdquo;Odpowiedział mu Jezus: Ja jestem<span>&nbsp;</span><strong>drogą</strong><span>&nbsp;</span>i prawdą, i życiem. Nikt<span>&nbsp;</span><strong>nie przychodzi do Ojca inaczej jak tylko przeze Mnie</strong>&bdquo;</em></p>
</blockquote>
<p>Wszystkie wersety wywyższające Jezusa są po to, żebyśmy mogli uznać Go, za obiecanego przez Boga Mesjasza, a nie za Boga, aby jak czytamy<span>&nbsp;</span><strong>B&oacute;g był wszystkim dla wszystkich,</strong><span>&nbsp;</span>oraz aby każdy język wyznał że Jezus jest Panem<span>&nbsp;</span><strong>ku chwale Boga.</strong></p>
<h4>B&oacute;g Jezusa</h4>
<p>Jezus nigdy nie kwestionował faktu, że Bogiem jest JHWH, zawsze nauczał, że jest sługą, posłańcem i pośrednikiem oraz drogą do Boga. Nigdzie Pan Jezus nie przeczył prawdzie, że Bogiem jest JHWH w imieniu kt&oacute;rego nauczał i przemawiał.</p>
<p>W ewangelii Jana 7:16-18 czytamy (BT):</p>
<blockquote>
<p><em>&bdquo;Odpowiedział im Jezus m&oacute;wiąc:<span>&nbsp;</span><strong>Moja nauka nie jest moją</strong>, lecz Tego, kt&oacute;ry Mnie posłał. Jeśli kto chce pełnić Jego wolę, pozna, czy nauka ta jest od Boga,<span>&nbsp;</span><strong>czy też Ja m&oacute;wię od siebie samego</strong>. Jeśli kto chce pełnić Jego wolę, pozna, czy nauka ta jest od Boga,<span>&nbsp;</span><strong>czy też Ja m&oacute;wię od siebie samego</strong>.<span>&nbsp;</span><strong>Kto m&oacute;wi we własnym imieniu, ten szuka własnej chwały</strong>. Kto zaś s<strong>zuka chwały tego, kt&oacute;ry go posłał</strong>, ten godzien jest wiary i nie ma w nim nieprawości. &bdquo;</em></p>
</blockquote>
<p>Podobnie czytamy w Jana 5:43-44 (wg. BW)</p>
<blockquote>
<blockquote>
<p>&bdquo;<em>Przyszedłem<span>&nbsp;</span><strong>w imieniu Ojca mego</strong>, a nie przyjęliście Mnie.<span>&nbsp;</span><strong>Gdyby jednak przybył kto inny we własnym imieniu, to byście go przyjęli</strong>. Jakże możecie wierzyć wy, kt&oacute;rzy nawzajem od siebie przyjmujecie chwałę, a nie szukacie chwały pochodzącej od tego, kt&oacute;ry<strong><span>&nbsp;</span>jedynie jest Bogiem</strong><span>&nbsp;</span>?</em>&bdquo;</p>
</blockquote>
</blockquote>
<h3>Jezus czy Jahwe</h3>
<p>Reasumując, nie ma w Piśmie Świętym kwestii<span>&nbsp;</span><strong>Jezus czy Jahwe</strong>. JHWH był i jest Bogiem i Ojcem zar&oacute;wno Pana Jezusa jak r&oacute;wnież wszystkich wierzących.</p>
<p>Modląc się do Ojca i m&oacute;wiąc &ldquo;Ojcze nasz&rdquo; modlimy się do tego samego Boga, w kt&oacute;rym nadzieję pokładał nar&oacute;d wybrany, oraz z ramienia kt&oacute;rego pojawił się Mesjasz w osobie Pana Jezusa.</p>
<p>Jezus nie przyszedł zastąpić Boga, ale przyszedł jako Boży Sługa, Mesjasz, Arcykapłan wykonać wyznaczone mu przez Boga zadanie. Dzięki złożonej Bogu ofierze odkupił nas z naszych grzech&oacute;w stając się narzędziem zbawczym w rękach Boga. Poprzez niego nasz niebiański Ojciec realizuje sw&oacute;j plan<span>&nbsp;</span><strong><a href="https://mojabiblia.github.io/a/147.html">zbawienia</a></strong><span>&nbsp;</span>wszystkich wierzących.</p>
<p>Czy takie zrozumienie Pism, jest zgodne z poniższymi fragmentami, wskazującymi jednoznacznie na r&oacute;żnicę pomiędzy Bogiem a tym, kt&oacute;rego nam dał jako zbawienie, oceńcie sami.</p>
<p><strong>1 do Koryntian 8:6,76 (BW)<br /></strong></p>
<blockquote>
<p><em>&bdquo;</em><em>Wszakże dla nas istnieje tylko<strong><span>&nbsp;</span>jeden B&oacute;g Ojciec</strong>, z kt&oacute;rego pochodzi wszystko i dla kt&oacute;rego istniejemy, i<span>&nbsp;</span><strong>jeden Pan, Jezus Chrystus</strong>, przez kt&oacute;rego wszystko istnieje i przez kt&oacute;rego my także istniejemy. (&hellip;) Lecz nie wszyscy mają właściwe poznanie</em></p>
</blockquote>
<p><strong>Jana 17:3</strong></p>
<blockquote>
<p><em>&bdquo;A to jest życie wieczne: aby znali Ciebie,<strong><span>&nbsp;</span>jedynego prawdziwego Boga</strong>, oraz<span>&nbsp;</span><strong>Tego, kt&oacute;rego posłałeś</strong>, Jezusa Chrystusa&rdquo;</em></p>
</blockquote>
<p>&nbsp;</p>
<p>&nbsp;</p>
<div>
<h3>Pokrewne tematy</h3>
<ul>
<li class="bawmrp_manual"><a href="https://mojabiblia.github.io/a/142.html" style="text-decoration:none">Czy Jezus to wcielony B&oacute;g człowiek? &ndash; Ozeasza 11:19</a></li>
<li class="bawmrp_manual"><a href="https://mojabiblia.github.io/a/140.html" style="text-decoration:none">Tr&oacute;jca &ndash; B&oacute;g objawiony czy domniemany?</a></li>
<li class="bawmrp_manual"><a href="https://mojabiblia.github.io/a/139.html" style="text-decoration:none">Tr&oacute;jca to koń trojański wprowadzony do chrześcijaństwa &ndash; Kolosan 2:8</a></li>
<li class="bawmrp_manual"><a href="https://mojabiblia.github.io/a/131.html" style="text-decoration:none">Czego nas uczą teksty mesjanistyczne Starego Testamentu? &ndash; Łukasza 24:44</a></li>
<li class="bawmrp_manual"><a href="https://mojabiblia.github.io/a/62.html" style="text-decoration:none">Czy Jezus to Jahwe &ndash; Mateusza 27: 46</a></li>
</ul>
</div>
</div>

</br></br>
<a href="https://mojabiblia.github.io/a" style="text-decoration:none;text-align: left;"> ↞ Spis treści </a>&nbsp;&nbsp;&nbsp;<a href="https://mojabiblia.github.io/a/147.html" style="text-decoration:none;"> Następny artykuł ↠ </a></br>

</br>
<hr />
<p><em>kopia strony: <a href="https://blog.antytrynitarianie.pl/jezus-czy-jahwe-jana-173" style="text-decoration: none;">https://blog.antytrynitarianie.pl/jezus-czy-jahwe-jana-173</a> Wszelkie prawa autorskie należą się autorowi tej strony</em></p>
<hr />

<p style="text-align:right;margin:1px;margin-right:5px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7879352&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">aa46a4a093</p>
</div>
</body>
